
   卷1_8 【过旧宅二首】李世民 
新丰停翠辇，谯邑驻鸣笳。园荒一径断，苔古半阶斜。
前池消旧水，昔树发今花。一朝辞此地，四海遂为家。
金舆巡白水，玉辇驻新丰。纽落藤披架，花残菊破丛。
叶铺荒草蔓，流竭半池空。纫珮兰凋径，舒圭叶翦桐。
昔地一蕃内，今宅九围中。架海波澄镜，韬戈器反农。
八表文同轨，无劳歌大风。

   卷1_12 【辽城望月】李世民 
玄兔月初明，澄辉照辽碣。映云光暂隐，隔树花如缀。
魄满桂枝圆，轮亏镜彩缺。临城却影散，带晕重围结。
驻跸俯九都，停观妖氛灭。

   卷1_23 【首春】李世民 
寒随穷律变，春逐鸟声开。初风飘带柳，晚雪间花梅。
碧林青旧竹，绿沼翠新苔。芝田初雁去，绮树巧莺来。 

   卷1_34 【咏司马彪续汉志】李世民 
二仪初创象，三才乃分位。非惟树司牧，固亦垂文字。
绵代更膺期，芳图无辍记。炎汉承君道，英谟纂神器。
潜龙既可跃，逵兔奚难致。前史殚妙词，后昆沉雅思。
书言扬盛迹，补阙兴洪志。川谷犹旧途，郡国开新意。
梅山未觉朽，谷水谁云异。车服随名表，文物因时置。
凤戟翼康衢，銮舆总柔辔。清浊必能澄，洪纤幸无弃。
观仪不失序，遵礼方由事。政宣竹律和，时平玉条备。
文囿雕奇彩，艺门蕴深致。云飞星共流，风扬月兼至。
类禋遵令典，坛壝资良地。五胜竟无违，百司诚有庇。
粤予承暇景，谈丛引泉秘。讨论穷义府，看核披经笥。
大辨良难仰，小学终先匮。闻道谅知荣，含毫孰忘愧。 

   卷1_44 【赋得浮桥】李世民 
岸曲非千里，桥斜异七星。暂低逢辇度，还高值浪惊。
水摇文鹢动，缆转锦花萦。远近随轮影，轻重应人行。 

   卷1_52 【秋日二首】李世民 
菊散金风起，荷疏玉露圆。将秋数行雁，离夏几林蝉。
云凝愁半岭，霞碎缬高天。还似成都望，直见峨眉前。
爽气澄兰沼，秋风动桂林。露凝千片玉，菊散一丛金。
日岫高低影，云空点缀阴。蓬瀛不可望，泉石且娱心。 

   卷1_55 【望雪】李世民 
冻云宵遍岭，素雪晓凝华。入牖千重碎，迎风一半斜。
不妆空散粉，无树独飘花。萦空惭夕照，破彩谢晨霞。

   卷1_56 【守岁】李世民 
暮景斜芳殿，年华丽绮宫。寒辞去冬雪，暖带入春风。
阶馥舒梅素，盘花卷烛红。共欢新故岁，迎送一宵中。 

   卷1_61 【远山澄碧雾】李世民 
残云收翠岭，夕雾结长空。带岫凝全碧，障霞隐半红。
仿佛分初月，飘飖度晓风。还因三里处，冠盖远相通。

   卷1_62 【赋得花庭雾】李世民 
兰气已熏宫，新蕊半妆丛。色含轻重雾，香引去来风。
拂树浓舒碧，萦花薄蔽红。还当杂行雨，仿佛隐遥空。

   卷1_73 【饯中书侍郎来济】李世民 
暧暧去尘昏灞岸，飞飞轻盖指河梁。云峰衣结千重叶，
雪岫花开几树妆。深悲黄鹤孤舟远，独叹青山别路长。
聊将分袂沾巾泪，还用持添离席觞。

   卷1_76 【咏弓】李世民 
上弦明月半，激箭流星远。落雁带书惊，啼猿映枝转。

   卷1_77 【赋得早雁出云鸣】李世民 
初秋玉露清，早雁出空鸣。隔云时乱影，因风乍含声。 

   卷1_81 【探得李】李世民 
盘根直盈渚，交干横倚天。舒华光四海，卷叶荫三川。 

    卷3_1 【过晋阳宫】李隆基
缅想封唐处，实惟建国初。俯察伊晋野，仰观乃参虚。
井邑龙斯跃，城池凤翔馀。林塘犹沛泽，台榭宛旧居。
运革祚中否，时迁命兹符。顾循承丕构，怵惕多忧虞。
尚恐威不逮，复虑化未孚。岂徒劳辙迹，所期训戎车。
习俗问黎人，亲巡慰里闾。永言念成功，颂德临康衢。
长怀经纶日，叹息履庭隅。艰难安可忘，欲去良踟蹰。

   卷3_8 【温汤对雪】李隆基
北风吹同云，同云飞白雪。白雪乍回散，同云何惨烈。
未见温泉冰，宁知火井灭。表瑞良在兹，庶几可怡悦。

   卷3_13 【春台望】李隆基
暇景属三春，高台聊四望。目极千里际，山川一何壮。
太华见重岩，终南分叠嶂。郊原纷绮错，参差多异状。
佳气满通沟，迟步入绮楼。初莺一一鸣红树，
归雁双双去绿洲。太液池中下黄鹤，昆明水上映牵牛。
闻道汉家全盛日，别馆离宫趣非一。甘泉逶迤亘明光，
五柞连延接未央。周庐徼道纵横转，飞阁回轩左右长。
须念作劳居者逸，勿言我后焉能恤。为想雄豪壮柏梁，
何如俭陋卑茅室。阳乌黯黯向山沉，夕鸟喧喧入上林。
薄暮赏馀回步辇，还念中人罢百金。

   卷3_36 【同二相已下群官乐游园宴】李隆基
撰日岩廊暇，需云宴乐初。万方朝玉帛，千品会簪裾。
地入南山近，城分北斗馀。池塘垂柳密，原隰野花疏。
帟幕看逾暗，歌钟听自虚。兴阑归骑转，还奏弼违书。

   卷3_42 【幸凤泉汤】李隆基
西狩观周俗，南山历汉宫。荐鲜知路近，省敛觉年丰。
阴谷含神爨，汤泉养圣功。益龄仙井合，愈疾醴源通。
不重鸣岐凤，谁矜陈宝雄。愿将无限泽，沾沐众心同。

   卷3_56 【潼关口号】李隆基
河曲回千里，关门限二京。所嗟非恃德，设险到天平。

    卷4_1 【延英殿玉灵芝诗三章，章八句】李亨
玉殿肃肃，灵芝煌煌。重英发秀，连叶分房。
宗庙之福，垂其耿光。（此章缺二句）
元气产芝，明神合德。紫微间采，白蕣呈色。
载启瑞图，庶符皇极。天心有眷，王道惟直。
幸生芳本，当我扆旒。效此灵质，贲其王猷。
神惟不爱，道亦无求。端拱思惟，永荷天休。

   卷4_3 【中和节日宴百僚赐诗】李适
韶年启仲序，初吉谐良辰。肇兹中和节，式庆天地春。
欢酣朝野同，生德区宇均。云开洒膏露，草疏芳河津。
岁华今载阳，东作方肆勤。惭非熏风唱，曷用慰吾人。

   卷4_20 【宫中题】李昂1
辇路生春草，上林花发时。凭高何限意，无复侍臣知。

   卷4_26 【幸华严寺】李忱
云散晴山几万重，烟收春色更冲融。帐殿出空登碧汉，
遐川俯望色蓝笼。林光入户低韶景，岭气通宵展霁风。
今日追游何所似，莫惭汉武赏汾中。

   卷4_31 【句】李晔1
只解劈牛兼劈树，不能诛恶与诛凶。（咏雷）

   卷5_15 【唐明堂乐章·外办将出】武则天
总章陈昔典，衢室礼惟神。宏规则天地，神用叶陶钧。
负扆三春旦，充庭万宇宾。顾己诚虚薄，空惭驭兆人。

   卷5_19 【唐明堂乐章·登歌】武则天
礼崇宗祀，志表严禋。笙镛合奏，文物惟新。
敬遵茂典，敢择良辰。絜诚斯著，奠谒方申。

   卷5_20 【唐明堂乐章·配飨】武则天
笙镛间玉宇，文物昭清辉。晬影临芳奠，休光下太微。
孝思期有感，明絜庶无违。

   卷5_52 【赋得北方有佳人】徐贤妃
由来称独立，本自号倾城。柳叶眉间发，桃花脸上生。
腕摇金钏响，步转玉环鸣。纤腰宜宝袜，红衫艳织成。
悬知一顾重，别觉舞腰轻。

   卷5_54 【奉和圣制立春日侍宴内殿出翦彩花应制】上官昭容
密叶因裁吐，新花逐翦舒。攀条虽不谬，摘蕊讵知虚。
春至由来发，秋还未肯疏。借问桃将李，相乱欲何如。

   卷6_3 【奉和圣制过温汤】李贞
凤辇腾宸驾，骊籞次乾游。坎德疏温液，山隈派暖流。
寒氛空外拥，蒸气沼中浮。林凋帷影散，云敛盖阴收。
霜郊畅玄览，参差落景遒。

   卷8_7 【病起题山舍壁】李煜
山舍初成病乍轻，杖藜巾褐称闲情。炉开小火深回暖，
沟引新流几曲声。暂约彭涓安朽质，终期宗远问无生。
谁能役役尘中累，贪合鱼龙构强名。

   卷8_10 【挽辞】李煜
珠碎眼前珍，花凋世外春。未销心里恨，又失掌中身。
玉笥犹残药，香奁已染尘。前哀将后感，无泪可沾巾。
艳质同芳树，浮危道略同。正悲春落实，又苦雨伤丛。
秾丽今何在，飘零事已空。沉沉无问处，千载谢东风。

   卷8_13 【梅花】李煜
殷勤移植地，曲槛小栏边。共约重芳日，还忧不盛妍。
阻风开步障，乘月溉寒泉。谁料花前后，蛾眉却不全。
失却烟花主，东君自不知。清香更何用，犹发去年枝。

   卷8_18 【赐宫人庆奴】李煜
风情渐老见春羞，到处消魂感旧游。
多谢长条似相识，强垂烟态拂人头。

   卷8_23 【赠别唐太师道袭】李建
丱岁便将为肘腋，二纪何曾离一日。更深犹尚立案前，
敷奏柔和不伤物。今朝荣贵慰我心，双旌引向重城出。
褒斜旧地委勋贤，从此生灵永泰息。

   卷8_25 【题剑门】李衍
缓辔逾双剑，行行蹑石棱。作千寻壁垒，为万祀依凭。
道德虽无取，江山粗可矜。回看城阙路，云叠树层层。

   卷9_2 【玄都观】徐氏
千寻绿嶂夹流溪，登眺因知海岳低。瀑布迸舂青石碎，
轮茵横翦翠峰齐。步黏苔藓龙桥滑，日闭烟罗鸟径迷。
莫道穹天无路到，此山便是碧云梯。

   卷9_3 【丈人观谒先帝御容】徐氏
圣帝归梧野，躬来谒圣颜。旋登三径路，似陟九嶷山。
日照堆岚迥，云横积翠间。期修封禅礼，方俟再跻攀。

   卷9_7 【三学山夜看圣灯】徐氏
虔祷游灵境，元妃夙志同。玉香焚静夜，银烛炫辽空。
泉漱云根月，钟敲桧杪风。印金标圣迹，飞石显神功。
满望天涯极，平临日脚红。猿来斋石上，僧集讲筵中。
顿作超三界，浑疑证六通。愿成修偃化，社稷保延洪。

   卷9_12 【题金华宫】徐氏
碧烟红雾漾人衣，宿雾苍苔石径危。风巧解吹松上曲，
蝶娇频采脸边脂。同寻僻境思携手，暗指遥山学画眉。
好把身心清净处，角冠霞帔事希夷。

   卷10_22 【明皇祀圜丘乐章·太和】
郊坛斋帝，礼乐祀天。丹青寰宇，宫徵山川。
神祇毕降，行止重旋。融融穆穆，纳祉洪延。

   卷10_35 【封泰山乐章·雍和】
俎豆有馥，粢盛洁丰。亦有和羹，既戒既平。
钟鼓管磬，肃唱和鸣。皇皇后祖，来我思成。

   卷11_8 【郊庙歌辞·五郊乐章·舒和】
笙歌籥舞属年韶，鹭鼓凫钟展时豫。
调露初迎绮春节，承云遽践苍霄驭。

   卷11_12 【郊庙歌辞·五郊乐章·舒和】
千里温风飘绛羽，十枝炎景剩朱干。
陈觞荐俎歌三献，拊石摐金会七盘。

   卷11_22 【郊庙歌辞·五郊乐章·送神】
春末冬暮，徂夏杪秋。土王四月，时季一周。
黍稷已享，笾豆宜收。送神有乐，神其赐休。

   卷11_28 【郊庙歌辞·五郊乐章·送神】
祀遵五礼，时属三秋。人怀肃敬，灵降祯休。
奠歆旨酒，荐享珍羞。载张送乐，神其上游。

   卷11_33 【郊庙歌辞·朝日乐章·舒和】
崇牙树羽延调露，旋宫扣律掩承云。
诞敷懿德昭神武，载集丰功表睿文。

   卷11_9 【郊庙歌辞·祀九宫贵神乐章·福和】
祀既云毕，明灵告旋。礼洽和应，神歆福延。
动植咸若，阴阳不愆。锡兹纯嘏，天子万年。

   卷11_17 【郊庙歌辞·祀风师乐章·亚献终献】包佶
膋芗备，玉帛陈。风动物，乐感神。
三献终，百神臻。草木荣，天下春。

   卷12_11 【郊庙歌辞·武后大享拜洛乐章·显和（受图）】
顾德有惭虚菲，明祇屡降祯符。汜水初呈秘象，
温洛荐表昌图。玄泽流恩载洽，丹襟荷渥增愉。

   卷12_13 【郊庙歌辞·武后大享拜洛乐章·敬和】
兰俎既升，蘋羞可荐。金石载设，咸英已变。
林泽斯总，山川是遍。敢用敷诚，实惟忘倦。

   卷12_16 【郊庙歌辞·武后大享拜洛乐章·禋和】
百礼崇容，千官肃事。灵降无兆，神凝有粹。
奠享咸周，威仪毕备。奏夏登列，歌雍彻肆。

   卷12_17 【郊庙歌辞·武后大享拜洛乐章·通和】
皇皇灵眷，穆穆神心。暂动凝质，还归积阴。
功玄枢纽，理寂高深。衔恩佩德，耸志翘襟。

   卷12_22 【郊庙歌辞·祭方丘乐章·顺和】
乐备金石，礼光尊俎。大享爰终，洪休是举。
雨零感节，云飞应序。缨绂载辞，皇灵具举。

   卷12_31 【郊庙歌辞·祭汾阴乐章·舒和】何鸾
乐奏云阕，礼章载虔。禋宗于地，昭假于天。
惟馨荐矣，既醉歆焉。神之降福，永永万年。

   卷12_64 【郊庙歌辞·享先蚕乐章·展敬】
霞庄列宝卫，云集动和声。金卮荐绮席，玉币委芳庭。
因心罄丹款，先己励苍生。所冀延明福，于兹享至诚。

   卷13_13 【郊庙歌辞·享太庙乐章·钧天舞】
承天抚箓，纂圣登皇。遐清万宇，仰协三光。
功成日用，道济时康。璇图载永，宝历斯昌。
日月扬晖，烟云烂色。河岳修贡，神祇效职。
舜风攸偃，尧曦先就。睿感通寰，孝思浃宙。
奉扬先德，虔遵曩狩。展义天扃，飞英云岫。
化逸王表，神凝帝先。乘云厌俗，驭日登玄。

   卷13_29 【郊庙歌辞·武后享清庙乐章十首·第十送神】
大礼言毕，仙卫将归。莫申丹恳，空瞻紫微。

   卷13_32 【郊庙歌辞·享太庙乐章·虔和】
礼标荐鬯，肃事祠庭。敬申如在，敢托非馨。

   卷13_49 【郊庙歌辞·享太庙乐章·光大舞】
肃肃艺祖，滔滔浚源。有雄玉剑，作镇金门。
玄王贻绪，后稷谋孙。肇禋九庙，四海来尊。

   卷13_66 【郊庙歌辞·享太庙乐章·文明舞】郑馀庆
开邸除暴，时迈勋尊。三元告命，四极骏奔。
金枝翠叶，辉烛瑶琨。象德亿载，贻庆汤孙。

   卷13_70 【郊庙歌辞·享太庙乐章·大定舞】李回
受天明命，敷佑下土。化时以俭，卫文以武。
氛消夷夏，俗臻往古。亿万斯年，形于律吕。

   卷13_72 【郊庙歌辞·享太庙乐章·懿宗室舞】萧仿
圣祚无疆，庆传乐章。金枝繁茂，玉叶延长。
海渎常晏，波涛不扬。汪汪美化，垂范今王。

    卷14_1 【郊庙歌辞·太清宫乐章·煌煌】
煌煌道宫，肃肃太清。礼光尊祖，乐备充庭。
罄竭诚至，希夷降灵。云凝翠盖，风焰红旌。
众真以从，九奏初迎。永惟休祐，是锡和平。

   卷14_4 【郊庙歌辞·太清宫乐章·再上】
仙宗绩道，我李承天。庆深虚极，符光象先。
俗登仁寿，化阐蟺涓。五千贻范，亿万斯年。

   卷14_14 【郊庙歌辞·德明兴圣庙乐章·迎俎】
盛牲实俎，涓选休成。鼎煁阳燧，玉盥阴精。
有飶嘉豆，既和大羹。侑以清乐，细齐人情。

   卷14_17 【郊庙歌辞·德明兴圣庙乐章·亚献终献】
惟清惟肃，靡闻靡见。举备九成，俯终三献。
庆彰曼寿，胙彻嘉荐。瘗玉埋牲，礼神斯遍。

   卷14_19 【郊庙歌辞·仪坤庙乐章·永和】徐彦伯
猗若清庙，肃肃荧荧。国荐严祀，坤兴淑灵。
有几在室，有乐在庭。临兹孝享，百禄惟宁。

   卷14_20 【郊庙歌辞·仪坤庙乐章·金奏（一本无此章）】
阴灵曜祉，轩曜降精。祥符淑气，庆集柔明。
瑶俎既列，雕桐发声。徽猷永远，比德皇英。

   卷14_36 【郊庙歌辞·昭德皇后庙乐章·坤元】
於穆先后，丽圣称崇。母临万宇，道被六宫。
昌时协庆，理内成功。殷荐明德，传芳国风。

    卷15_1 【郊庙歌辞·让皇帝庙乐章·迎神】李舒
皇矣天宗，德先王季。因心则友，克让以位。
爰命有司，式遵前志。神其降灵，昭飨祀事。

   卷15_6 【郊庙歌辞·让皇帝庙乐章·送神】李舒
奠献已事，昏昕载分。风摇雨散，灵卫絪缊。
龙驾帝服，上腾五云。泮宫复閟，寂寞无闻。

   卷15_18 【郊庙歌辞·享章怀太子庙乐章·武舞作】
绿林炽炎历，黄虞格有苗。沙尘惊塞外，帷幄命嫖姚。
七德干戈止，三边云雾消。宝祚长无极，歌舞盛今朝。

   卷15_29 【郊庙歌辞·享文敬太子庙乐章·请神】许孟容
觞牢具品，管磬有节。祝道夤恭，神仪昭晰。
桐圭早贵，象辂追设。声达乐成，降歆丰洁。

   卷15_30 【郊庙歌辞·享文敬太子庙乐章·登歌】陈京
歌以德发，声以乐贵。乐善名存，追仙礼异。
鸾旌拱修，凤鸣合吹。神听皇慈，仲月皆至。

   卷15_32 【郊庙歌辞·享文敬太子庙乐章·送文舞迎武舞】
干旄羽籥相亏蔽，一进一退殊行缀。
昔献三雍盛礼容，今陈六佾崇仪制。

   卷15_36 【郊庙歌辞·享惠昭太子庙乐章·登歌】杜羔
因心克孝，位震遗芬。宾天道茂，轸怀气分。
发祗乃祀，咳叹如闻。二歌斯升，以咏德薰。

   卷15_39 【郊庙歌辞·享惠昭太子庙乐章·亚献终献】裴度
重轮始发祥，齿胄方兴学。冥然升紫府，铿尔荐清乐。
奠斝致馨香，在庭纷羽籥。礼成神既醉，仿佛缑山鹤。

   卷15_49 【舞曲歌辞·凯乐歌辞·破阵乐】
受律辞元首，相将讨叛臣。咸歌破阵乐，共赏太平人。

   卷16_3 【郊庙歌辞·梁郊祀乐章·庆平】
天命降鉴，帝德惟馨。享祀不忒，礼容孔明。
奠璧布币，荐神献精。神祐以答，敷锡永宁。

   卷16_20 【郊庙歌辞·梁太庙乐舞辞·开平舞】
黍稷馨，醴z0清。牲牷洁，金石铿。
恭祀事，结皇情。神来格，歌颂声。

   卷16_14 【郊庙歌辞·梁太庙乐舞辞·大合舞】
於穆皇祖，浚哲雍熙。美溢中夏，化被南陲。
后稷累德，公刘创基。肇兴九庙，乐合来仪。

   卷16_24 【郊庙歌辞·后唐宗庙乐舞辞·永平舞】
庆传瓒祚，位正瑶图。功宣四海，化被八区。
静彰帝道，动合乾符。千秋万祀，永荷昭苏。

   卷16_26 【郊庙歌辞·后唐宗庙乐舞辞·雍熙舞】
仁君御宇，寰海谧清。运符武德，道协文明。
九成式叙，百度惟贞。金门积庆，玉叶传荣。

   卷16_34 【郊庙歌辞·周宗庙乐舞辞·治顺】
清庙将入，衮服是依。载行载止，令色令仪。
永终就养，空极孝思。瞻望如在，顾复长违。

   卷16_52 【郊庙歌辞·周朝飨乐章·忠顺】
岁迎更始，节及朝元。冕旒仰止，冠剑相连。
八音合奏，万物齐宣。常陈盛礼，愿永千年。

   卷16_53 【郊庙歌辞·周朝飨乐章·忠顺】
明君当宁，列辟奉觞。云容表瑞，日影初长。
衣冠济济，钟磬洋洋。令仪克盛，嘉会有章。

   卷16_54 【郊庙歌辞·周朝飨乐章·治顺】
庭陈大乐，坐当太微。凝旒负扆，端拱垂衣。
鸳鸾成列，簪组相辉。御炉香散，郁郁霏霏。

   卷16_58 【郊庙歌辞·周朝飨乐章·忠顺】
明庭展礼，为龙为光。咸韶息韵，鹓鹭归行。

   卷17_5 【乐府杂曲·鼓吹曲辞·上之回】李贺
上之回，大旗喜。悬虹彗，挞凤尾。剑匣破，舞蛟龙。
蚩尤死，鼓逢逢。天高庆雷齐坠地，地无惊烟海千里。

   卷17_20 【乐府杂曲·鼓吹曲辞·巫山高】齐己
巫山高，巫女妖，雨为暮兮云为朝，楚王憔悴魂欲销。
秋猿嗥嗥日将夕，红霞紫烟凝老壁。千岩万壑花皆坼，
但恐芳菲无正色。不知今古行人行，几人经此无秋情。
云深庙远不可觅，十二峰头插天碧。

   卷17_27 【乐府杂曲·鼓吹曲辞·芳树】徐彦伯
玉花珍簟上，金缕画屏开。晓月怜筝柱，春风忆镜台。
筝柱春风吹晓月，芳树落花朝暝歇。稿砧刀头未有时，
攀条拭泪坐相思。

   卷17_30 【乐府杂曲·鼓吹曲辞·芳树】罗隐
细蕊慢逐风，暖香闲破鼻。青帝固有心，时时动人意。
去年高枝犹压地，今年低枝已憔悴。
吾所以见造化之权，变通之理。春夏作头，秋冬为尾。
循环反复无穷已。今生长短同一轨，若使威可以制，
力可以止，秦皇不肯敛手下沙丘，孟贲不合低头入蒿里。
伊人强猛犹如此，顾我劳生何足恃。但愿开素袍，
倾绿蚁，陶陶兀兀大醉于青冥白昼间。任他上是天，
下是地。

   卷17_32 【乐府杂曲·鼓吹曲辞·有所思】李白
我思仙人，乃在碧海之东隅。
海寒多天风，白波连山倒蓬壶。长鲸喷涌不可涉，
抚心茫茫泪如珠。西来青鸟东飞去，愿寄一书谢麻姑。

   卷17_36 【乐府杂曲·鼓吹曲辞·有所思】刘氏云
朝亦有所思，暮亦有所思。登楼望君处，蔼蔼浮云飞。
浮云遮却阳关道，向晚谁知妾怀抱。玉井苍苔春院深，
桐花落地无人扫。

   卷18_33 【横吹曲辞·入塞曲】贯休
单于烽火动，都护去天涯。别赐黄金甲，亲临白玉墀。
塞垣须静谧，师旅审安危。定远条支宠，如今胜古时。
方见将军贵，分明对冕旒。圣恩如远被，狂虏不难收。
臣节唯期死，功勋敢望侯。终辞修里第，从此出皇州。
百里精兵动，参差便渡辽。如何好白日，亦照此天骄。
远树深疑贼，惊蓬迥似雕。凯歌何日唱，碛路共天遥。

   卷18_45 【横吹曲辞·折杨柳】李白
垂杨拂绿水，摇艳东风年。花明玉关雪，叶暖金窗烟。
美人结长恨，想对心凄然。攀条折春色，远寄龙庭前。

   卷18_70 【横吹曲辞·长安道】韦应物
汉家宫殿含云烟，两宫十里相连延。晨霞出没弄丹阙，
春雨依微自甘泉。春雨依微春尚早，长安贵游爱芳草。
宝马横来下建章，香车却转避驰道。
贵游谁最贵，卫霍世难比。何能蒙主恩，幸遇边尘起。
归来甲第拱皇居。朱门峨峨临九衢，
中有流苏合欢之宝帐，一百二十凤凰罗列含明珠。
下有锦铺翠被之粲烂，博山吐香五云散。
丽人绮阁情飘飖，头上鸳钗双翠翘，低鬟曳袖回春雪，
聚黛一声愁碧霄。山珍海错弃藩篱，烹犊炰羔如折葵。
既请列侯封部曲，还将金印授庐儿。欢荣若此何所苦，
但苦白日西南驰。

   卷19_8 【相和歌辞·江南曲】丁仙芝
长干斜路北，近浦是儿家。有意来相访，明朝出浣纱。
发向横塘口，船开值急流。知郎旧时意，且请拢船头。
昨暝逗南陵，风声波浪阻。入浦不逢人，归家谁信汝。
未晓已成妆，乘潮去茫茫。因从京口渡，使报邵陵王。
始下芙蓉楼，言发琅邪岸。急为打船开，恶许傍人见。

   卷19_13 【相和歌辞·江南曲】李商隐
郎船安两桨，侬舸动双桡。扫黛开宫额，裁裙约楚腰。
乖期方积思，临醉欲拼娇。莫以采菱唱，欲羡秦台箫。

   卷19_32 【相和歌辞·陌上桑】陆龟蒙
皓齿还如贝色含，长眉亦似烟华贴。
邻娃尽著绣裆襦，独自提筐采蚕叶。

   卷19_35 【相和歌辞·采桑】李彦暐
采桑畏日高，不待春眠足。攀条有馀愁，那矜貌如玉。
千金岂不赠，五马空踯躅。何以变真性，幽篁雪中绿。

   卷19_51 【相和歌辞·王昭君二首】李白
汉家秦地月，流影照明妃。一上玉关道，天涯去不归。
汉月还从东海出，明妃西嫁无来日。燕支长寒雪作花，
蛾眉憔悴没胡沙。生乏黄金枉图画，死留青冢使人嗟。
昭君拂玉鞍，上马啼红颊。今日汉宫人，明朝胡地妾。

   卷19_59 【相和歌辞·昭君词】张文琮
戒途飞万里，回首望三秦。忽见天山雪，还疑上苑春。
玉痕垂泪粉，罗袂拂胡尘。为得胡中曲，还悲远嫁人。

   卷19_63 【相和歌辞·楚妃叹】张籍
湘云初起江沉沉，君王遥在云梦林。江南雨多旌旗暗，
台下朝朝春水深。章华殿前朝万国，君心独自终无极。
楚兵满地能逐禽，谁用一身继筋力。西江若翻云梦中，
麋鹿死尽应还宫。

   卷19_66 【相和歌辞·蜀国弦】李贺
枫香晚华静，锦水南山影。惊石坠猿哀，竹云愁半岭。
凉月生秋浦，玉沙鳞鳞光。谁家红泪客，不忍过瞿塘。

   卷19_70 【相和歌辞·短歌行】李白
白日何短短，百年苦易满。苍穹浩茫茫，万劫太极长。
麻姑垂两鬓，一半已成霜。天公见玉女，大笑亿千场。
吾欲揽六龙，回车挂扶桑。北斗酌美酒，劝龙各一觞。
富贵非所愿，为人驻颓光。

   卷19_83 【相和歌辞·铜雀台】张氏琰
君王冥寞不可见，铜雀歌舞空裴回。西陵啧啧悲宿鸟，
空殿沉沉闭青苔。青苔无人迹，红粉空相哀。

   卷19_84 【相和歌辞·铜雀台】梁氏琼
歌扇向陵开，齐行奠玉杯。舞时飞燕列，梦里片云来。
月色空馀恨，松声暮更哀。谁怜未死妾，掩袂下铜台。

   卷19_88 【相和歌辞·铜雀妓】王適
日暮铜雀迥，幽声玉座清。萧森松柏望，委郁绮罗情。
君恩不再重，妾舞为谁轻。

   卷19_92 【相和歌辞·铜雀妓】李贺
佳人一壶酒，秋容满千里。石马卧新烟，忧来何所似。
歌声且潜弄，陵树风自起。长裾压高台，泪眼看花机。

   卷19_103 【相和歌辞·猛虎行】李白
朝作猛虎行，暮作猛虎吟。肠断非关陇头水，
泪下不为雍门琴。旌旗缤纷两河道，战鼓惊山欲倾倒。
秦人半作燕地囚，胡马翻衔洛阳草。一输一失关下兵，
朝降夕叛幽蓟城。巨鳌未斩海水动，鱼龙奔走安得宁。
颇似楚汉时，翻覆无定止。朝过博浪沙，暮入淮阴市。
张良未遇韩信贫，刘项存亡在两臣。暂到下邳受兵略，
来投漂母作主人。贤哲栖栖古如此，今时亦弃青云士。
有策不敢犯龙鳞，窜身南国避胡尘。宝书长剑挂高阁，
金鞍骏马散故人。昨日方为宣城客，掣铃交通二千石。
有时六博快壮心，绕床三匝呼一掷。楚人每道张旭奇，
心藏风云世莫知。三吴邦伯多顾盼，四海雄侠皆相推。
萧曹曾作沛中吏，攀龙附凤当有时。溧阳酒楼三月春，
杨花漠漠愁杀人。胡人绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。我从此去钓东海，
得鱼笑寄情相亲。

   卷19_122 【相和歌辞·从军行】王昌龄
向夕临大荒，朔风轸归虑。平沙万里馀，飞鸟宿何处。
虏骑猎长原，翩翩傍河去。边声摇白草，海气生黄雾。
百战苦风尘，十年履霜露。虽投定远笔，未坐将军树。
早知行路难，悔不理章句。
烽火城西百尺楼，黄昏独上海风秋。
更吹横笛关山月，谁解金闺万里愁。
琵琶起舞换新声，总是关山旧别情。
撩乱边愁弹不尽，高高秋月下长城。
青海长云暗雪山，孤城遥望雁门关。
黄沙百战穿金甲，不破楼兰终不还。

   卷19_123 【相和歌辞·从军行】卢纶
二十在边城，军中得勇名。卷旗收败马，断碛拥残兵。
覆阵乌鸢起，烧山草木明。塞闲思远猎，师老厌分营。
雪岭无人迹，冰河足雁声。李陵甘此没，惆怅汉公卿。

   卷19_133 【相和歌辞·苦哉行五首】戎昱
彼鼠侵我厨，纵狸授粱肉。鼠虽为君却，狸食自须足。
冀雪大国耻，翻是大国辱。膻腥逼绮罗，砖瓦杂珠玉。
登楼非骋望，目笑是心哭。何意天乐中，至今奏胡曲。
官军收洛阳，家住洛阳里。夫婿与兄弟，目前见伤死。
吞声不许哭，还遣衣罗绮。上马随匈奴，数秋黄尘里。
生为名家女，死作塞垣鬼。乡国无还期，天津哭流水。
登楼望天衢，目极泪盈睫。强笑无笑容，须妆旧花靥。
昔年买奴仆，奴仆来碎叶。岂意未死间，自为匈奴妾。
一生忽至此，万事痛苦业。得出塞垣飞，不如彼蜂蝶。
妾家青河边，七叶承貂蝉。身为最小女，偏得浑家怜。
亲戚不相识，幽闺十五年。有时最远出，只到中门前。
前年狂胡来，惧死翻生全。今秋官军至，岂意遭戈鋋。
匈奴为先锋，长鼻黄发拳。弯弓猎生人，百步牛羊膻。
脱身落虎口，不及归黄泉。苦哉难重陈，暗哭苍苍天。
可汗奉亲诏，今月归燕山。忽如乱刀剑，搅妾心肠间。
出户望北荒，迢迢玉门关。生人为死别，有去无时还。
汉月割妾心，胡风凋妾颜。去去断绝魂，叫天天不闻。

    卷20_1 【相和歌辞·前苦寒行二首】杜甫
汉时长安雪一丈，牛马毛寒缩如猬。楚江巫峡冰入怀，
虎豹哀号又堪记。秦城老翁荆扬客，惯习炎蒸岁絺绤。
玄冥祝融气或交，手持白羽未敢释。
去年白帝雪在山，今年白帝雪在地。冻埋蛟龙南浦缩，
寒刮肌肤北风利。楚人四时皆麻衣，楚天万里无晶辉。
三足之乌足恐断，羲和送将安所归。

   卷20_34 【相和歌辞·上留田】贯休
父不父，兄不兄，上留田，蝥贼生。徒陟冈，泪峥嵘。
我欲使诸凡鸟雀，尽变为鶺鴒；我欲使诸凡草木，
尽变为田荆。邻人歌，邻人歌，古风清，清风生。

   卷20_46 【相和歌辞·门有车马客行】李白
门有车马客，金鞍曜朱轮。谓从丹霄落，乃是故乡亲。
呼儿扫中堂，坐客论悲辛。对酒两不饮，停觞泪盈巾。
叹我万里游，飘飖三十春。空谈霸王略，紫绶不挂身。
雄剑藏玉匣，阴符生素尘。廓落无所合，流离湘水滨。
借问宗党间，多为泉下人。生苦百战役，死托万鬼邻。
北风扬胡沙，埋翳周与秦。大运且如此，苍穹宁匪仁。
恻怆竟何道，存亡任大钧。

   卷20_48 【相和歌辞·蜀道难】李白
噫吁嚱，危乎高哉！蜀道之难，难于上青天。
蚕丛及鱼凫，开国何茫然。尔来四万八千岁，
乃与秦塞通人烟。西当太白有鸟道，可以横绝峨眉巅。
地崩山摧壮士死，然后天梯石栈方钩连。
上有六龙回日之高标，下有冲波逆折之回川。
黄鹤之飞尚不得，猿猱欲度愁攀缘。青泥何盘盘，
百步九折萦岩峦。扪参历井仰胁息，以手抚膺坐长叹。
问君西游何时还，畏途巉岩不可攀。但见悲鸟号枯木，
雄飞呼雌绕林间。又闻子规啼夜月，愁空山。蜀道之难，
难于上青天，使人听此凋朱颜。连峰去天不盈尺，
枯松倒挂倚绝壁。飞湍瀑流相喧豗，砯崖转石万壑雷。
其嶮也若此，嗟尔远道之人胡为乎来哉！
剑阁峥嵘而崔嵬，一夫当关，万夫莫开。所守或匪亲，
化为狼与豺。朝避猛虎，夕避长蛇，磨牙吮血，
杀人如麻。锦城虽云乐，不如早还家。
蜀道之难难于上青天，侧身西望长咨嗟。

   卷20_59 【相和歌辞·决绝词三首】元稹
乍可为天上牵牛织女星，不愿为庭前红槿枝。
七月七日一相见，故心终不移。那能朝开暮飞去，
一任东西南北吹。分不两相守，恨不两相思。
对面且如此，背面当何知。春风撩乱伯劳语，
此时抛去时。握手苦相问，竟不言后期。君情既决绝，
妾意已参差。借如死生别，安得长苦悲。
噫春冰之将泮，何余怀之独结。有美一人，於焉旷绝。
一日不见，比一日于三年，况三年之旷别。
水得风兮小而已波，笋在苞兮高不见节。矧桃李之当春，
竞众人之攀折。我自顾悠悠而若云，
又安能保君皓皓之如雪。感破镜之分明，睹泪痕之馀血。
幸他人之既不我先，又安能使他人之终不我夺。已焉哉，
织女别黄姑，一年一度暂相见，彼此隔河何事无。
夜夜相抱眠，幽怀尚沉结。那堪一年事，长遣一宵说。
但感久相思，何暇暂相悦。虹桥薄夜成，龙驾侵晨列。
生憎野鹊往迟回，死恨天鸡识时节。曙色渐曈曨，
华星次明灭。一去又一年，一年何时彻。有此迢递期，
不如生死别。天公隔是妒相怜，何不便教相决绝。

   卷20_12 【相和歌辞·怨诗】刘义
君莫嫌丑妇，丑妇死守贞。山头一怪石，长作望夫名。
鸟有并翼飞，兽有比肩行。丈夫不立义，岂如鸟兽情。

   卷20_21 【相和歌辞·长门怨】沈佺期
月皎风泠泠，长门次掖庭。玉阶闻坠叶，罗幌见飞萤。
清露凝珠缀，流尘下翠屏。妾心君未察，愁叹剧繁星。

   卷20_31 【相和歌辞·长门怨】齐浣
茕茕孤思逼，寂寂长门夕。妾妒亦非深，君恩那不惜。
携琴就玉阶，调悲声未谐。将心托明月，流影入君怀。

   卷20_37 【相和歌辞·长门怨二首】高蟾
天上何劳万古春，君前谁是百年人。魂销尚愧金炉烬，
思起犹惭玉辇尘。烟翠薄情攀不得，星芒浮艳采无因。
可怜明镜来相向，何似恩光朝夕新。
天上凤凰休寄梦，人间鹦鹉旧堪悲。
平生心绪无人识，一只金梭万丈丝。

   卷20_43 【相和歌辞·班婕妤】严识玄
贱妾如桃李，君王若岁时。秋风一已劲，摇落不胜悲。
寂寂苍苔满，沉沉绿草滋。荣华非此日，指辇竞何辞。

   卷20_53 【相和歌辞·婕妤怨】刘氏云
君恩不可见，妾岂如秋扇。秋扇尚有时，妾身永微贱。
莫言朝花不复落，娇容几夺昭阳殿。

   卷20_62 【相和歌辞·宫怨】柯崇
尘满金炉不炷香，黄昏独自立重廊。
笙歌何处承恩宠，一一随风入上阳。
长门槐柳半萧疏，玉辇沉思恨有馀。
红泪旋销倾国态，黄金谁为达相如。

   卷21_13 【相和歌辞·子夜四时歌四首·秋歌】陆龟蒙
凉汉清泬寥，衰林怨风雨。愁听络纬唱，似与羁魂语。

   卷21_22 【相和歌辞·读曲歌五首】张祜
窗中独自起，帘外独自行。愁见蜘蛛织，寻思直到明。
碓上米不舂，窗中丝罢络。看渠驾去车，定是无四角。
不见心相许，徒云脚漫勤。摘荷空摘叶，是底采莲人。
窗外山魈立，知渠脚不多。三更机底下，摸著是谁梭。
郎去摘黄瓜，郎来收赤枣。郎耕种麻地，今作西舍道。

   卷21_28 【相和歌辞·三阁词四首】刘禹锡
贵人三阁上，日晏未梳头。不应有恨事，娇甚却成愁。
珠箔曲琼钩，子细见扬州。北兵那得度，浪语判悠悠。
沉香帖阁柱，金缕画门楣。回首降幡下，已见黍离离。
三人出眢井，一身登槛车。朱门漫临水，不可见鲈鱼。

   卷21_30 【相和歌辞·神弦别曲】李贺
巫山小女隔云别，松花春风山上发。绿盖独穿香径归，
白马花竿前孑孑。蜀江风澹水如罗，堕兰谁泛相经过。
南山桂树为君死，云衫残污红脂花。

   卷21_46 【相和歌辞·乌栖曲】张籍
西山作宫潮满池，宫乌晓鸣茱萸枝。
吴姬自唱采莲曲，君王昨夜舟中宿。

   卷21_62 【相和歌辞·大堤曲】李贺
妾家住横塘，红纱满桂香。青云教绾头上髻，
明月与作耳边珰。莲风起，江畔春。大堤上，留北人。
郎食鲤鱼尾，妾食猩猩唇。莫指襄阳道，绿浦归帆少。
今日菖蒲花，明朝枫树老。

   卷21_96 【相和歌辞·凤台曲】王无竞
凤台何逶迤，嬴女管参差。一旦彩云至，身去无还期。
遗曲此台上，世人多学吹。一吹一落泪，至今怜玉姿。

   卷21_99 【相和歌辞·君道曲】李白
大君若天覆，广运无不至。轩后爪牙常先太山稽，
如心之使臂。小白鸿翼于夷吾，刘葛鱼水本无二。
土扶可成墙，积德为厚地。

   卷22_19 【舞曲歌辞·柘枝词】
将军奉命即须行，塞外领强兵。
闻道烽烟动，腰间宝剑匣中鸣。

   卷22_20 【舞曲歌辞·柘枝词三首】薛能
同营三十万，震鼓伐西羌。战血粘秋草，征尘搅夕阳。
归来人不识，帝里独戎装。
悬军征拓羯，内地隔萧关。日色昆仑上，风声朔漠间。
何当千万骑，飒飒贰师还。
意气成功日，春风起絮天。楼台新邸第，歌舞小婵娟。
急破催摇曳，罗衫半脱肩。

   卷22_21 【舞曲歌辞·屈柘词】温庭筠
杨柳萦桥绿，玫瑰拂地红。绣衫金騕褭，花髻玉珑璁。
宿雨香潜润，春流水暗通。画楼初梦断，晴日照湘风。

   卷23_9 【琴曲歌辞·湘夫人】郎士元
娥眉对湘水，遥哭苍梧间。万乘既已殁，孤舟谁忍还。
至今楚山上，犹有泪痕斑。南有涔阳路，渺渺多新愁。
昔神降回时，风波江上秋。彩云忽无处，碧水空安流。

   卷23_17 【琴曲歌辞·雉朝飞操】张祜
朝阳陇东泛暖景，双啄双飞双顾影。朱冠锦襦聊日整，
漠漠雾中如衣褧。伤心卢女弦，七十老翁长独眠。
雄飞在草雌在田，衷肠结愤气呵天。圣人在上心不偏，
翁得女妻甚可怜。

   卷23_18 【琴曲歌辞·思归引】张祜
重重作闺清旦鐍，两耳深声长不彻。深宫坐愁百年身，
一片玉中生愤血。焦桐罢弹丝自绝，漠漠暗魂愁夜月。
故乡不归谁共穴，石上作蒲蒲九节。

   卷23_24 【琴曲歌辞·双燕离】李白
双燕复双燕，双飞令人羡。玉楼珠阁不独栖，
金窗绣户长相见。柏梁失火去，因入吴王宫。
吴宫又焚荡，雏尽巢亦空。憔悴一身在，孀雌忆故雄。
双飞难再得，伤我寸心中。

   卷23_31 【琴曲歌辞·走马引】李贺
我有辞乡剑，玉锋堪截云。襄阳走马客，意气自生春。
朝嫌剑光静，暮嫌剑花冷。能持剑向人，不解持照身。

   卷23_38 【琴曲歌辞·蔡氏五弄·游春辞三首】令狐楚
晚游临碧殿，日上望春亭。芳树罗仙仗，晴山展翠屏。
一夜好风吹，新花一万枝。风前调玉管，花下簇金羁。
阊阖春风起，蓬莱雪水消。相将折杨柳，争取最长条。

   卷23_44 【琴曲歌辞·蔡氏五弄·秋思】司空曙
静与懒相偶，年将衰共催。前途欢不集，往事恨空来。
昼景委红叶，月华铺绿苔。沉思更何有，结坐玉琴哀。

   卷23_53 【琴曲歌辞·王敬伯歌】李端
妾本舟中客，闻君江上琴。君初感妾叹，妾亦感君心。
遂出合欢被，同为交颈禽。传杯惟畏浅，接膝犹嫌远。
侍婢奏箜篌，女郎歌宛转。宛转怨如何，中庭霜渐多。
霜多叶可惜，昨日非今夕。徒结万里欢，终成一宵客。
王敬伯，渌水青山从此隔。

   卷23_58 【琴曲歌辞·明月歌】阎朝隐
梅花雪白柳叶黄，云雾四起月苍苍，箭水泠泠刻漏长。
挥玉指，拂罗裳，为君一奏楚明光。

   卷23_61 【琴曲歌辞·幽涧泉】李白
拂彼白石，弹吾素琴。幽涧愀兮流泉深，
善手明徽高张清。心寂历似千古，松飕飗兮万寻。
中见愁猿吊影而危处兮，叫秋木而长吟。
客有哀时失志而听者，泪淋浪以沾襟。乃缉商缀羽，
潺湲成音。吾但写声发情于妙指，殊不知此曲之古今。
幽涧泉，鸣深林。

   卷24_3 【杂曲歌辞·出门行】元稹
兄弟同出门，同行不同志。凄凄分岐路，各各营所为。
兄上荆山巅，翻石辨虹气。弟沉沧海底，偷珠待龙睡。
出门不数年，同归亦同遂。俱用私所珍，升沉自兹异。
献珠龙王宫，值龙觅珠次。但喜复得珠，不求珠所自。
酬客双龙女，授客六龙辔。遣充行雨神，雨泽随客意。
雩夏钟鼓繁，禜秋玉帛积。彩色画廊庙，奴僮被珠翠。
骥騄千万双，鸳鸯七十二。言者禾稼枯，无人敢轻议。
其兄因献璞，再刖不履地。门户亲戚疏，匡床妻妾弃。
铭心有所待，视足无所愧。持璞自枕头，泪痕双血渍。
一朝龙醒寤，本问偷珠事。因知行雨偏，妻子五刑备。
仁兄捧尸哭，势友掉头讳。丧车黔首葬，吊客青蝇至。
楚有望气人，王前忽长跪。贺王得贵宝，不远王所莅。
求之果如言，剖则浮云腻。白珩无颜色，垂棘有瑕累。
在楚列地封，入赵连城贵。秦遣李斯书，书为传国瑞。
秦亡汉魏传，传者得神器。卞和名永永，与宝不相坠。
劝尔出门行，行难莫行易。易得还易失，难同亦难离。
善贾识贪廉，良田无稙稚。磨剑莫磨锥，磨锥成小利。

   卷24_18 【杂曲歌辞·妾薄命】李百药
团扇秋风起，长门夜月明。羞闻拊背入，恨说舞腰轻。
太常应已醉，刘君恒带酲。横陈每虚设，吉梦竟何成。

   卷24_35 【杂曲歌辞·北风行】李白
烛龙栖寒门，光曜犹旦开。日月照之何不及此，
惟有北风怒号天上来。燕山雪花大如席，
片片吹落轩辕台。幽州思妇十二月，停歌罢笑双蛾摧。
倚门望行人，念君长城苦寒良可哀。别时提剑救边去，
遗此虎文金髀钗。中有一双白羽箭，蜘蛛结网生尘埃。
箭空在，人今战死不复回。不忍见此物，焚之已成灰。
黄河捧土尚可塞，北风雨雪恨难裁。

   卷24_45 【杂曲歌辞·前有一尊酒行二首】李白
春风东来忽相过，金尊绿酒生微波。落花纷纷稍觉多，
美****醉朱颜酡。青轩桃李能几何，流光欺人忽蹉跎。
君起舞，日西夕，当年意气不肯倾，白发如丝叹何益。
琴奏龙门之绿桐，玉壶美酒清若空。催弦拂柱与君饮，
看朱成碧颜始红。胡姬貌如花，当炉笑春风。笑春风，
舞罗衣，君今不醉欲安归。

   卷24_46 【杂曲歌辞·缓歌行】李颀
小来托身攀贵游，倾财破产无所忧。暮拟经过石渠署，
朝将出入铜龙楼。结交杜陵轻薄子，谓言可生复可死。
一沉一浮会有时，弃我翻然如脱屣。男儿立身须自强，
十五闭户颍水阳。业就功成见明主，击钟鼎食坐华堂。
二八蛾眉梳堕马，美酒清歌曲房下。文昌宫中赐锦衣，
长安陌上退朝归。五侯宾从莫敢视，三省官僚揖者稀。
早知今日读书是，悔作从来任侠非。

   卷24_51 【杂曲歌辞·结客少年场行】沈彬
重义轻生一剑知，白虹贯日报仇归。
片心惆怅清平世，酒市无人问布衣。

   卷24_64 【杂曲歌辞·少年行三首】杜甫
莫笑田家老瓦盆，自从盛酒长儿孙。
倾银注瓦惊人眼，共醉终同卧竹根。
巢燕养雏浑去尽，红花结子已无多。
黄衫年少来宜数，不见堂前东逝波。
马上谁家白面郎，临阶下马坐人床。
不通姓字粗豪甚，指点银瓶索酒尝。

   卷24_70 【杂曲歌辞·汉宫少年行】李益
君不见上宫警夜营八屯，冬冬街鼓朝朱轩。
玉阶霜仗拥未合，少年排入铜龙门。暗闻弦管九天上，
宫漏沉沉清吹繁。才明走马绝驰道，呼鹰挟弹通缭垣。
玉笼金琐养黄口，探雏取卵伴王孙。分曹六博快一掷，
迎欢先意笑语喧。巧为柔媚学优孟，儒衣嬉戏冠沐猿。
晚来香街经柳市，行过倡市宿桃根。相逢杯酒一言失，
回朱点白闻至尊。金张许史伺颜色，王侯将相莫敢论。
岂知人事无定势，朝欢暮戚如掌翻。椒房宠移子爱夺，
一夕秋风生戾园。徒用黄金将买赋，宁知白玉暗成痕。
持杯收水水已覆，徙薪避火火更燔。欲求四老张丞相，
南山如天不可上。

   卷24_72 【杂曲歌辞·长安少年行十首】李廓
金紫少年郎，绕街鞍马光。身从左中尉，官属右春坊。
刬戴扬州帽，重熏异国香。垂鞭踏青草，来去杏园芳。
追逐轻薄伴，闲游不著绯。长拢出猎马，数换打球衣。
晓日寻花去，春风带酒归。青楼无昼夜，歌舞歇时稀。
日高春睡足，帖马赏年华。倒插银鱼袋，行随金犊车。
还携新市酒，远醉曲江花。几度归侵黑，金吾送到家。
好胜耽长行，天明烛满楼。留人看独脚，赌马换偏头。
乐奏曾无歇，杯巡不暂休。时时遥冷笑，怪客有春愁。
遨游携艳妓，装束似男儿。杯酒逢花住，笙歌簇马吹。
莺声催曲急，春色讶归迟。不以闻街鼓，华筵待月移。
赏春惟逐胜，大宅可曾归。不乐还逃席，多狂惯衩衣。
歌人踏月起，语燕卷帘飞。好妇惟相妒，倡楼不醉稀。
戟门连日闭，苦饮惜残春。开琐通新客，教姬屈醉人。
请歌牵白马，自舞踏红茵。时辈皆相许，平生不负身。
新年高殿上，始见有光辉。玉雁排方带，金鹅立仗衣。
酒深和碗赐，马疾打珂飞。朝下人争看，香街意气归。
游市慵骑马，随姬入坐车。楼边听歌吹，帘外市钗花。
乐眼从人闹，归心畏日斜。苍头来去报，饮伴到倡家。
小妇教鹦鹉，头边唤醉醒。犬娇眠玉簟，鹰掣撼金铃。
碧地攒花障，红泥待客亭。虽然长按曲，不饮不曾听。

   卷25_8 【杂曲歌辞·侠客行】元稹
侠客不怕死，怕在事不成。事成不肯藏姓名，
我非窃贼谁夜行。白日堂堂杀袁盎，九衢草草人面青。
此客此心师海鲸，海鲸露背横沧溟。海滨分作两处生，
海鲸分海减海力。侠客有谋人不测，三尺铁蛇延二国。

   卷25_17 【杂曲歌辞·东飞伯劳歌】张柬之
青田白鹤丹山凤，婺女姮娥两相送。谁家绝世绮帐前，
艳粉芳脂映宝钿。窈窕玉堂褰翠幕，参差绣户悬珠箔。
绝世三五爱红妆，冶袖长裾兰麝香。春去花枝俄易改，
可叹年光不相待。

   卷25_21 【杂曲歌辞·鸣雁行】韩愈
嗷嗷鸣雁鸣且飞，穷秋南去春北归。去寒就暖识所处，
天长地阔栖息稀。风霜酸苦稻粱微，羽毛摧落身不肥。
徘徊反顾群侣违，哀鸣欲下洲渚非。江南水阔朝云多，
草长沙软无网罗，闲飞静集鸣相和。违忧怀息性匪他，
凌风一举君谓何。

   卷25_23 【杂曲歌辞·鸣雁行】陆龟蒙
朔风动地来，吹起沙上声。闺中有边思，玉箸此时横。
莫怕儿女恨，主人烹不鸣。

   卷25_28 【杂曲歌辞·车遥遥】孟郊
路喜到江尽，江上又通舟。舟车两无阻，何处不得游。
丈夫四方志，女子安可留。郎自别日言，无令生远愁。
旅雁忽叫月，断猿寒啼秋。此夕梦君梦，君在百城楼。
寄泪无因波，寄恨无因輈。愿为驭者手，与郎回马头。

   卷25_31 【杂曲歌辞·车遥遥】胡曾
自从车马出门朝，便入空房守寂寥。玉枕夜残鱼信绝，
金钿秋尽雁书遥。脸边楚雨临风落，头上春云向日销。
芳草又衰还不至，碧天霜冷转无憀。

   卷25_34 【杂曲歌辞·自君之出矣】卢仝
自君之出矣，壁上蜘蛛织。近取见妾心，夜夜无休息。
妾有双玉环，寄君表相忆。环是妾之心，玉是君之德。
驰情增悴容，蓄思损精力。玉簟寒凄凄，延想心恻恻。
风含霜月明，水泛碧天色。此水有尽时，此情无终极。

   卷25_39 【杂曲歌辞·长相思三首】李白
长相思，在长安。络纬秋啼金井栏，微霜凄凄簟色寒。
孤灯不明思欲绝，卷帷望月空长叹，美人如花隔云端。
上有青冥之长天，下有绿水之波澜。天长路远魂飞苦，
梦魂不到关山难。长相思，摧心肝。
日色已尽花含烟，月明欲素愁不眠。赵瑟初停凤凰柱，
蜀琴欲奏鸳鸯弦。此曲有意无人传，愿随春风寄燕然。
忆君迢迢隔青天，昔日横波目，今成流泪泉。
不信妾肠断，归来看取明镜前。
美人在时花满堂，美人去后花馀床。床中绣被卷不寝，
至今三载犹闻香。香亦竟不灭，人亦竟不来。
相思黄叶落，白露点青苔。

   卷25_44 【杂曲歌辞·千里思】李端
凉州风月美，遥望居延路。泛泛下天云，青青缘塞树。
燕山苏武上，海岛田横住。更是草生时，行人出门去。

   卷25_46 【杂曲歌辞·行路难】张纮
君不见温家玉镜台，提携抱握九重来。
君不见相如绿绮琴，一抚一拍凤凰音。人生意气须及早，
莫负当年行乐心。荆王奏曲楚妃叹，曲尽欢终夜将半。
朱楼银阁正平生，碧草青苔坐芜漫。当春对酒不须疑，
视目相看能几时。春风吹尽燕初至，此时自谓称君意。
秋露萎草鸿始归，此时衰暮与君违。人生翻覆何常足，
谁保容颜无是非。

   卷25_50 【杂曲歌辞·行路难三首】顾况
君不见古来烧水银，变作北邙山上尘。藕丝挂身在虚空，
欲落不落愁杀人。睢水英雄多血刃，
建章宫阙成灰烬。淮王身死桂枝折，徐氏一去音书绝。
行路难，行路难，生死皆由天。秦皇汉武遭下脱，
汝独何人学神仙。
君不见担雪塞井徒用力，炊砂作饭岂堪吃。
一生肝胆向人尽，相识不如不相识。冬青树上挂凌霄，
岁晏花凋树不凋。凡物各自有根本，种禾终不生豆苗。
行路难，行路难，何处是平道。中心无事当富贵，
今日觉君颜色好。
君不见少年头上如云发，少壮如云老如雪。
岂知灌顶有醍醐，能使清凉头不热。吕梁之水挂飞流，
鼋鼍蛟蜃不敢游。少年恃险若平地，独倚长剑凌清秋。
行路难，行路难，昔少年，今已老。前朝竹帛事皆空，
日暮牛羊古城草。

   卷25_59 【杂曲歌辞·行路难二首】齐己
行路难，君好看，惊波不在黤黮间，
小人心里藏奔湍。七盘九折寒崷崒，翻车倒盖犹堪出。
未似是非唇舌危，暗中潜毁平人骨。君不见楚灵均，
千古沉冤湘水滨。又不见李太白，一朝却作江南客。
下浸与高盘，不为行路难。是非真险恶，翻覆作峰峦。
漆愧同时黑，朱惭巧处丹。令人畏相识，欲画白云看。

   卷25_62 【杂曲歌辞·从军中行路难二首】骆宾王
君不见封狐雄虺自成群，冯深负固结妖氛。
玉玺分兵征恶少，金坛受律动将军。将军拥旄宣庙略，
战士横行静夷落。长驱一息背铜梁，直指三巴逾剑阁。
阁道岧峣上戍楼，剑门遥裔俯灵丘。邛关九折无平路，
江水双源有急流。征役无期返，他乡岁华晚。
杳杳丘陵出，苍苍林薄远。途危紫盖峰，路涩青泥坂。
去去指哀牢，行行入不毛。绝壁千里险，连山四望高。
中外分区宇，夷夏殊风土。交趾枕南荒，昆弥临北户。
川源饶毒雾，溪谷多淫雨。行潦四时流，崩查千岁古。
漂梗飞蓬不自安，扪藤引葛度危峦。昔时闻道从军乐，
今日方知行路难。苍江绿水东流驶，炎洲丹徼南中地。
南中南斗映星河，秦川秦塞阻烟波。三春边地风光少，
五月泸中瘴疠多。朝驱疲斥候，夕息倦谁何。
向月弯繁弱，连星转太阿。重义轻生怀一顾，
东伐西征凡几度。夜夜朝朝斑鬓新，年年岁岁戎衣故。
灞城隅，滇池水，天涯望转积，地际行无已。
徒觉炎凉节物非，不知关山千万里。弃置勿重陈，
重陈多苦辛。且悦清笳杨柳曲，讵忆芳园桃李人。
绛节朱旗分白羽，丹心白刃酬明主。但令一技君王识，
谁惮三边征战苦。行路难，行路难，岐路几千端。
无复归云凭短翰，望日想长安。
君不见玉关尘色暗边亭，铜鞮杂虏寇长城。
天子按剑征馀勇，将军受脤事横行。七德龙韬开玉帐，
千里鼍鼓叠金钲。阴山苦雾埋高垒，交河孤月照连营。
连营去去无穷极，拥旆遥遥过绝国。阵云朝结晦天山，
寒沙夕涨迷疏勒。龙鳞水上开鱼贯，马首山前振雕翼。
长驱万里詟祁连，分麾三命武功宣。百发乌号遥碎柳，
七尽龙文迥照莲。春来秋去移灰琯，兰闺柳市芳尘断。
雁门迢递尺书稀，鸳被相思双带缓。行路难。
誓令氛祲静皋兰。但使封侯龙额贵，讵随中妇凤楼寒。

   卷26_4 【杂曲歌辞·古别离二首】于濆
入室少情意，出门多路岐。黄鹤有归日，荡子无还时。
人谁无分命，妾身何太奇。君为东南风，妾作西北枝。
青楼邻里妇，终年画长眉。自倚对良匹，笑妾空罗帏。
郎本东家儿，妾本西家女。对门中道间，终谓无离阻。
岂知中道间，遣作空闺主。自是爱封侯，非关备胡虏。
知子去从军，何处无良人。

   卷26_5 【杂曲歌辞·古别离二首】李端
水国叶黄时，洞庭霜落夜。行舟闻商估，宿在枫林下。
此地送君还，茫茫似梦间。后期知几日，前路转多山。
巫峡通湘浦，迢迢隔云雨。天晴见海樯，月落闻津鼓。
人老自多愁，水深难急流。清宵歌一曲，白首对汀洲。
与君桂阳别，令君岳阳待。后事忽差池，前期日空在。
木落雁嗷嗷，洞庭波浪高。远山云似盖，极浦树如毫。
朝发能几里，暮来风又起。如何两处愁，皆在孤舟里。
昨夜天月明，长川寒且清。菊花开欲尽，荠菜拍来生。
下江帆势速，五两遥相逐。欲问去时人，知投何处宿。
空令猿啸时，泣对湘潭竹。

   卷26_23 【杂曲歌辞·远别离】张籍
莲叶团团杏花拆，长江鲤鱼鳍鬣赤。念君少年弃亲戚，
千里万里独为客。谁言远别心不易，天星坠地能为石。
几时断得城南陌，勿使居人有行役。

   卷26_31 【杂曲歌辞·别离曲】陆龟蒙
丈夫非无泪，不洒离别间。仗剑对尊酒，耻为游子颜。
蝮蛇一螫手，壮士疾解腕。所思在功名，离别何足叹。

   卷26_38 【杂曲歌辞·长干曲四首】崔颢
君家定何处，妾住在横塘。停舟暂借问，或恐是同乡。
家临九江水，去来九江侧。同是长干人，生小不相识。
下渚多风浪，莲舟渐觉稀。那能不相待，独自逆潮归。
三江潮水急，五湖风浪涌。由来花性轻，莫畏莲舟重。

   卷26_42 【杂曲歌辞·杞梁妻】贯休
秦之无道兮四海枯，筑长城兮遮北胡。筑人筑土一万里，
杞梁贞妇啼呜呜。上无父兮中无夫，下无子兮孤复孤。
一号城崩塞色苦，再号杞梁骨出土。疲魂饥魄相逐归，
陌上少年莫相非。

   卷26_44 【杂曲歌辞·卢姬篇】崔颢
卢姬小小魏王家，绿鬓红唇桃李花。魏玉绮楼十二重，
水精帘箔绣芙蓉。白玉阑干金作柱，楼上朝朝学歌舞。
前堂后堂罗袖人，南窗北窗花发春。翠幌珠帘斗弦管，
一奏一弹云欲断。君王日晚下朝归，鸣环佩玉生光辉。
人生今日得骄贵，谁道卢姬身细微。

   卷26_53 【杂曲歌辞·王孙游】崔国辅
自与王孙别，频看黄鸟飞。应由春草误，著处不成归。

   卷26_58 【杂曲歌辞·上皇三台】韦应物
不寐倦长更，披衣出户行。月寒秋竹冷，风切夜窗声。

   卷26_81 【杂曲歌辞·秋夜长】张籍
秋天如水夜未央，天汉东西月色光。愁人不寐畏枕席，
暗虫唧唧绕我傍。荒城为村无更声，起看北斗天未明。
白露满田风褭褭，千声万声鹖鸟鸣。

   卷26_94 【杂曲歌辞·江上曲】李嘉祐
江上澹澹芙蓉花，江口蛾眉独浣纱。可怜应是阳台女，
坐对鸬鹚娇不语。掩面羞看北地人，回首忽作空山雨。
苍梧秋色不堪论，千载依依帝子魂。
君看峰上斑斑竹，尽是湘妃泣泪痕。

   卷26_100 【杂曲歌辞·春游乐二首】李端
游童苏合带，倡女蒲葵扇。初日映城时，相思忽相见。
褰裳踏露草，理鬓回花面。薄暮不同归，留情此芳甸。
柘弹连钱马，银钩妥堕鬟。采桑春陌上，踏草夕阳间。
意合辞先露，心诚貌却闲。明朝若相忆，云雨出巫山。

   卷27_17 【杂曲歌辞·昔昔盐·暗牖悬蛛网】赵嘏
暗中蛛网织，历乱绮窗前。万里终无信，一条徒自悬。
分从珠露滴，愁见隙风牵。妾意何聊赖，看看剧断弦。

   卷27_18 【杂曲歌辞·昔昔盐·空梁落燕泥】赵嘏
春至今朝燕，花时伴独啼。飞斜珠箔隔，语近画梁低。
帷卷闲窥户，床空暗落泥。谁能长对此，双去复双栖。

   卷27_30 【杂曲歌辞·入破第三】
昨夜遥欢出建章，今朝缀赏度昭阳。
传声莫闭黄金屋，为报先开白玉堂。

   卷27_31 【杂曲歌辞·入破第四】
日晚笳声咽戍楼，陇云漫漫水东流。
行人万里向西去，满目关山空恨愁。

   卷27_37 【杂曲歌辞·凉州歌第一】
汉家宫里柳如丝，上苑桃花连碧池。
圣寿已传千岁酒，天文更赏百僚诗。

   卷27_38 【杂曲歌辞·凉州歌第二】
朔风吹叶雁门秋，万里烟尘昏戍楼。
征马长思青海北，胡笳夜听陇山头。

   卷27_50 【杂曲歌辞·伊川歌第一】
秋风明月独离居，荡子从戎十载馀。
征人去日殷勤属，归雁来时数寄书。

   卷27_64 【杂曲歌辞·排遍第二】
明月照秋叶，西风响夜砧。强言徒自乱，往事不堪寻。

   卷27_86 【杂曲歌辞·叹疆场】
闻道行人至，妆梳对镜台。泪痕犹尚在，笑靥自然开。

   卷27_40 【杂曲歌辞·大酺乐】杜审言
圣后乘乾日，皇明御历辰。紫宫初启坐，苍璧正临春。
雷雨垂膏泽，金钱赐下人。诏酺欢赏遍，交泰睹惟新。
毗陵震泽九州通，士女欢娱万国同。伐鼓撞钟惊海上，
新妆袨服照江东。梅花落处疑残雪，柳叶开时任好风。
大德不官逢道泰，天长地久属年丰。

   卷27_41 【杂曲歌辞·大酺乐】张祜
车驾东来值太平，大酺三日洛阳城。
小儿一伎竿头绝，天下传呼万岁声。
紫陌酺归日欲斜，红尘开路薛王家。
双鬟前说楼前鼓，两伎争轮好结花。

   卷28_10 【杂曲歌辞·杨柳枝】刘禹锡
扬子江头烟景迷，隋家宫树拂金堤。
嵯峨犹有当时色，半蘸波中水鸟栖。
迎得春光先到来，浅黄轻绿映楼台。
只缘袅娜多情思，便被春风长请挼。
巫峡巫山杨柳多，朝云暮雨远相和。
因想阳台无限事，为君回唱竹枝歌。

   卷28_18 【杂曲歌辞·杨柳枝】孙鲂
灵和风暖太昌春，舞线摇丝向昔人。
何似晓来江雨后，一行如画隔遥津。
彭泽初栽五树时，只应闲看一枝枝。
不知天意风流处，要与佳人学画眉。
暖傍离亭静拂桥，入流穿槛绿摇摇。
不知落日谁相送，魂断千条与万条。
春来绿树遍天涯，未见垂杨未可夸。
晴日万株烟一阵，闲坊兼是莫愁家。
十首当年有旧词，唱青歌翠几无遗。
未曾得向行人道，不为离情莫折伊。

   卷28_31 【杂曲歌辞·太平乐】张仲素
圣德超千古，皇威静四方。苍生今息战，无事觉时长。

   卷28_38 【杂曲歌辞·忆江南】刘禹锡
春过也，共惜艳阳年。犹有桃花流水上，
无辞竹叶醉樽前，惟待见青天。
春去也，多谢洛城人。弱柳从风疑举袂，
丛兰裛露似沾巾，独笑亦含颦。

   卷28_46 【杂曲歌辞·踏歌词】谢偃
春景娇春台，新露泣新梅。春叶参差吐，新花重叠开。
花影飞莺去，歌声度鸟来。倩看飘飖雪，何如舞袖回。
逶迤度香阁，顾步出兰闺。欲绕鸳鸯殿，先过桃李蹊。
风带舒还卷，簪花举复低。欲问今宵乐，但听歌声齐。
夜久星沉没，更深月影斜。裙轻才动佩，鬟薄不胜花。
细风吹宝袜，轻露湿红纱。相看乐未已，兰灯照九华。

   卷28_49 【杂曲歌辞·天长地久词】卢纶
玉砌红花树，香风不敢吹。春光解天意，偏发殿南枝。
虹桥千步廊，半在水中央。天子方清暑，宫人重暮妆。
辞辇复当熊，倾心奉上宫。君王若看貌，甘在众妃中。
云日呈祥礼物殊，北庭生献五单于。
塞天万里无飞鸟，可在边城用郅都。
台殿云凉风日微，君王初赐六宫衣。
楼船罢泛归犹早，行道才人斗射飞。

   卷28_53 【杂曲歌辞·十二月乐辞·三月】李贺
东方风来满眼春，花城柳暗愁几人。复宫深殿竹风起，
新翠舞襟静如水。光风转蕙百馀里，暖雾驱云扑天地。
军装宫妓扫蛾浅，摇摇锦旗夹城暖。曲水飘香去不归，
梨花落尽成秋苑。

   卷29_15 【杂歌谣辞·郑樱桃歌】李颀
石季龙，僭天禄，擅雄豪，美人姓郑名樱桃。
樱桃美颜香且泽，娥娥侍寝专宫掖。后庭卷衣三万人，
翠眉清镜不得亲。官军女骑一千匹，繁花照耀漳河春。
织成花映红纶巾，红旗掣曳卤簿新。鸣鼙走马接飞鸟，
铜驮琴瑟随去尘。凤阳重门如意馆，百尺金梯倚银汉。
自言富贵不可量，女为公主男为王。赤花双簟珊瑚床，
盘龙斗帐琥珀光。淫昏伪位神所恶，灭石者陵终不误。
邺城苍苍白露微，世事翻覆黄云飞。

   卷29_42 【杂歌谣辞·古歌】沈佺期
落叶流风向玉台，夜寒秋思洞房开。水精帘外金波下，
云母窗前银汉回。玉阶阴阴苔藓色，君王履綦难再得。
璇闺窈窕秋夜长，绣户徘徊秋月光。燕姬彩帐芙蓉色，
秦子金炉兰麝香。北斗七星横夜半，清歌一曲断君肠。

   卷29_47 【杂歌谣辞·邺城童子谣】李贺
邺城中，暮尘起。将黑丸，斫文吏。棘为鞭，虎为马。
团团走，邺城下。切玉剑，射日弓。献何人，奉相公。
扶毂来，关右儿。香扫途，相公归。

   卷29_50 【杂歌谣辞·步虚词】陈羽
汉武清斋读鼎书，内官扶上画云车。
坛上月明宫殿闭，仰看星斗礼空虚。

   卷31_27 【享太庙乐章·大成舞】魏徵
周穆王季，晋美帝文。明明盛德，穆穆齐芬。
藏用四履，屈道参分。铿锵钟石，载纪鸿勋。

   卷31_33 【赋西汉】魏徵
受降临轵道，争长趣鸿门。驱传渭桥上，观兵细柳屯。
夜宴经柏谷，朝游出杜原。终藉叔孙礼，方知皇帝尊。

   卷31_36 【奉和正日临朝应诏】魏徵
百灵侍轩后，万国会涂山。岂如今睿哲，迈古独光前。
声教溢四海，朝宗引百川。锵洋鸣玉珮，灼烁耀金蝉。
淑景辉雕辇，高旌扬翠烟。庭实超王会，广乐盛钧天。
既欣东日户，复咏南风篇。愿奉光华庆，从斯亿万年。

   卷32_3 【祈谷乐章·舒和】褚亮
玉帛牺牲申敬享，金丝戚羽盛音容。
庶俾亿龄禔景福，长欣万宇洽时邕。

   卷32_23 【赋得蜀都】褚亮
列宿光参井，分芒跨梁岷。沉犀对江浦，驷马入城闉。
英图多霸迹，历选有名臣。连骑簪缨满，含章词赋新。
得上仙槎路，无待访严遵。

    卷33_1 【冬日宴群公于宅各赋一字得杯】于志宁
陋巷朱轩拥，衡门缇骑来。俱裁七步咏，同倾三雅杯。
色动迎春柳，花发犯寒梅。宾筵未半醉，骊歌不用催。

   卷33_15 【游灵山寺】刘孝孙
吾王游胜地，骖驾历祇园。临风画角愤，耀日采旗翻。
永怀筌了义，寂念启玄门。深溪穷地脉，高嶂接云根。
信美谐心赏，幽邃且攀援。曳裾欣扈从，方悟屏尘喧。

   卷33_27 【送刘散员赋得陈思王诗明月照高楼】杨濬
高楼一何绮，素月复流明。重轩望不极，馀晖揽讵盈。
镜华当牖照，钩影隔帘生。逆愁异尊酒，对此难为情。

   卷34_19 【奉和正日临朝应诏】杨师道
皇猷被寰宇，端扆属元辰。九重丽天邑，千门临上春。

   卷35_21 【奉和圣制登三台言志应制】许敬宗
中天表云榭，载极耸昆楼。圣作规玄造，轩阿复聿修。
高门符令节，形胜总神州。企翼抟禽萃，飞甍燕雀游。
缀星罗百拱，缘汉转三休。旦云生玉舄，初月上银钩。
妙管含秦凤，仙姿丽斗牛。形言防处逸，粹藻发嘉猷。
荷生无以谢，尽瘁竟何酬。

   卷35_29 【宣正殿芝草】李义府
明王敦孝感，宝殿秀灵芝。色带朝阳净，光涵雨露滋。
且标宣德重，更引国恩施。圣祚今无限，微臣乐未移。

   卷37_11 【在京思故园见乡人问】王绩
旅泊多年岁，老去不知回。忽逢门前客，道发故乡来。
敛眉俱握手，破涕共衔杯。殷勤访朋旧，屈曲问童孩。
衰宗多弟侄，若个赏池台。旧园今在否，新树也应栽。
柳行疏密布，茅斋宽窄裁。经移何处竹，别种几株梅。
渠当无绝水，石计总生苔。院果谁先熟，林花那后开。
羁心只欲问，为报不须猜。行当驱下泽，去剪故园莱。

   卷37_33 【山夜调琴】王绩
促轸乘明月，抽弦对白云。从来山水韵，不使俗人闻。

   卷37_37 【益州城西张超亭观妓（一作卢照邻诗，一作王勣诗）】王绩
落日明歌席，行云逐舞人。江南飞暮雨，梁上下轻尘。
冶服看疑画，妆台望似春。高车勿遽返，长袖欲相亲。

   卷37_40 【咏巫山】王绩
电影江前落，雷声峡外长。霁云无处所，台馆晓苍苍。

   卷38_8 【句】崔信明
枫落吴江冷。

   卷38_14 【别徐永元秀才】孔绍安
金汤既失险，玉石乃同焚。坠叶还相覆，落羽更为群。
岂谓三秋节，重伤千里分。远离弦易转，幽咽水难闻。
欲识相思处，山川间白云。

   卷38_16 【踏歌词三首】谢偃
春景娇春台，新露泣新梅。春叶参差吐，新花重叠开。
花影飞莺去，歌声度鸟来。倩看飘飖雪，何如舞袖回。
逶迤度香阁，顾步出兰闺。欲绕鸳鸯殿，先过桃李蹊。
风带舒还卷，簪花举复低。欲问今宵乐，但听歌声齐。
夜久星沉没，更深月影斜。裙轻才动珮，鬟薄不胜花。
细风吹宝袂，轻露湿红纱。相看乐未已，兰灯照九华。

   卷38_18 【奉和出颍至淮应令】蔡允恭
久倦川涂曲，忽此望淮圻。波长泛淼淼，眺迥情依依。
稍觉金乌转，渐见锦帆稀。欲知仁化洽，讴歌满路归。

   卷38_19 【和卫尉寺柳】杜之松
汉将本屯营，辽河有戍城。大夫曾取姓，先生亦得名。
高枝拂远雁，疏影度遥星。不辞攀折苦，为入管弦声。

   卷38_24 【文德皇后挽歌】朱子奢
神京背紫陌，缟驷结行輈。北去横桥道，西分清渭流。
寒光向垄没，霜气入松楸。今日泉台路，非是濯龙游。

   卷38_26 【与琳法师】毛明素
冶长倦缧绁，韩安叹死灰。始验山中木，方知贵不材。

   卷40_2 【早春桂林殿应诏】上官仪
步辇出披香，清歌临太液。晓树流莺满，春堤芳草积。
风光翻露文，雪华上空碧。花蝶来未已，山光暖将夕。

   卷40_7 【八咏应制二首】上官仪
启重帷，重帷照文杏。翡翠藻轻花，流苏媚浮影。
瑶笙燕始归，金堂露初晞。风随少女至，虹共美人归。
罗荐已擘鸳鸯被，绮衣复有蒲萄带。残红艳粉映帘中，
戏蝶流莺聚窗外。洛滨春雪回，巫峡暮云来。
雪花飘玉辇，云光上璧台。共待新妆出，清歌送落梅。
入丛台，丛台裛春露。滴沥间深红，参差散轻素。
妆蝶惊复聚，黄鹂飞且顾。攀折殊未已，复值惊飞起。
送影舞衫前，飘香歌扇里。望望惜春晖，行行犹未归。
暂得佳游趣，更愁花鸟稀。
且学鸟声调凤管，方移花影入鸳机。

   卷40_16 【奉和秋日即目应制】上官仪
上苑通平乐，神池迩建章。楼台相掩映，城阙互相望。
缇油泛行幔，箫吹转浮梁。晚云含朔气，斜照荡秋光。
落叶飘蝉影，平流写雁行。槿散凌风缛，荷销裛露香。
仙歌临枍诣，玄豫历长杨。归路乘明月，千门开未央。

   卷40_18 【春日（一作元万顷诗）】上官仪
花轻蝶乱仙人杏，叶密莺啼帝女桑。
飞云阁上春应至，明月楼中夜未央。

   卷41_17 【赠李荣道士】卢照邻
锦节衔天使，琼仙驾羽君。投金翠山曲，奠璧清江濆。
圆洞开丹鼎，方坛聚绛云。宝贶幽难识，空歌迥易分。
风摇十洲影，日乱九江文。敷诚归上帝，应诏在明君。
独有南冠客，耿耿泣离群。遥看八会所，真气晓氤氲。

   卷41_30 【大剑送别刘右史】卢照邻
金碧禺山远，关梁蜀道难。相逢属晚岁，相送动征鞍。
地咽绵川冷，云凝剑阁寒。倘遇忠孝所，为道忆长安。

   卷42_6 【雨雪曲】卢照邻
虏骑三秋入，关云万里平。雪似胡沙暗，冰如汉月明。
高阙银为阙，长城玉作城。节旄零落尽，天子不知名。

   卷42_30 【山林休日田家】卢照邻
归休乘暇日，饁稼返秋场。径草疏王彗，岩枝落帝桑。
耕田虞讼寝，凿井汉机忘。戎葵朝委露，齐枣夜含霜。
南涧泉初冽，东篱菊正芳。还思北窗下，高卧偃羲皇。

   卷42_35 【晚渡渭桥寄示京邑游好】卢照邻
我行背城阙，驱马独悠悠。寥落百年事，裴回万里忧。
途遥日向夕，时晚鬓将秋。滔滔俯东逝，耿耿泣西浮。
长虹掩钓浦，落雁下星洲。草变黄山曲，花飞清渭流。
迸水惊愁鹭，腾沙起狎鸥。一赴清泥道，空思玄灞游。

   卷42_51 【九陇津集】卢照邻
落落树阴紫，澄澄水华碧。复有翻飞禽，裴回疑曳舄。

   卷42_55 【句】卢照邻
城狐尾独束，山鬼面参覃。（《诗式》）

   卷43_18 【寄杨公】李百药
公子盛西京，光华早著名。分庭接游士，虚馆待时英。
高阁浮香出，长廊宝钏鸣。面花无隔笑，歌扇不障声。

   卷43_19 【戏赠潘徐城门迎两新妇】李百药
秦晋积旧匹，潘徐有世亲。三星宿已会，四德婉而嫔。
云光鬓里薄，月影扇中新。年华与妆面，共作一芳春。

   卷43_22 【文德皇后挽歌】李百药
裴回两仪殿，怅望九成台。玉辇终辞宴，瑶筐遂不开。
野旷阴风积，川长思鸟来。寒山寂已暮，虞殡有馀哀。

   卷43_24 【咏萤火示情人】李百药
窗里怜灯暗，阶前畏月明。不辞逢露湿，只为重宵行。

   卷44_6 【奉和别鲁王】李敬玄
绿车旋楚服，丹跸伫秦川。珠皋转归骑，金岸引行旃。
一朝限原隰，千里间风烟。莺喧上林谷，凫响御沟泉。
断云移鲁盖，离歌动舜弦。别念凝神扆，崇恩洽玳筵。
顾惟惭叩寂，徒自仰钧天。

   卷45_11 【奉和进船洛水应制（一作孙逖诗）】薛昚惑
禁园纡睿览，仙棹叶宸游。洛北风花树，江南彩画舟。
荣生兰蕙草，春入凤凰楼。兴尽离宫暮，烟光起夕流。

   卷46_13 【奉和圣制送张说巡边】崔日用
轩相推风后，周官重夏卿。庙谋能允迪，韬略又纵横。
吉日四黄马，宣王六月兵。拟清鸡鹿塞，先指朔方城。
列将怀威抚，匈奴畏盛名。去当推毂送，来伫出郊迎。
绝漠蓬将断，华筵槿正荣。壮心看舞剑，别绪应悬旌。
睿锡承优旨，乾文复宠行。暂劳期永逸，赫矣振天声。

   卷46_38 【饯唐永昌】崔日用
洛阳桴鼓今不鸣，朝野咸推重太平。
冬至冰霜俱怨别，春来花鸟若为情。

   卷46_42 【安乐公主移入新宅侍宴应制】宗楚客
星桥他日创，仙榜此时开。马向铺钱埒，箫闻弄玉台。
人同卫叔美，客似长卿才。借问游天汉，谁能取石回。

   卷46_45 【奉和幸安乐公主山庄应制】宗楚客
玉楼银榜枕严城，翠盖红旂列禁营。日映层岩图画色，
风摇杂树管弦声。水边重阁含飞动，云里孤峰类削成。
幸睹八龙游阆苑，无劳万里访蓬瀛。

   卷47_17 【秋晚登楼望南江入始兴郡路】张九龄
潦收沙衍出，霜降天宇晶。伏槛一长眺，津途多远情。
思来江山外，望尽烟云生。滔滔不自辨，役役且何成。
我来飒衰鬓，孰云飘华缨。枥马苦踡跼，笼禽念遐征。
岁阴向晼晚，日夕空屏营。物生贵得性，身累由近名。
内顾觉今是，追叹何时平。

   卷47_25 【咏史】张九龄
大德始无颇，中智是所是。居然已不一，况乃务相诡。
小道致泥难，巧言因萋毁。穰侯或见迟，苏生得阴揣。
轻既长沙傅，重亦边郡徙。势倾不幸然，迹在胡宁尔。
沧溟所为大，江汉日来委。沣水虽复清，鱼鳖岂游此。
贤哉有小白，仇中有管氏。若人不世生，悠悠多如彼。

   卷47_43 【在郡秋怀二首】张九龄
秋风入前林，萧瑟鸣高枝。寂寞游子思，寤叹何人知。
宦成名不立，志存岁已驰。五十而无闻，古人深所疵。
平生去外饰，直道如不羁。未得操割效，忽复寒暑移。
物情自古然，身退毁亦随。悠悠沧江渚，望望白云涯。
露下霜且降，泽中草离披。兰艾若不分，安用馨香为。
庭芜生白露，岁候感遐心。策蹇惭远途，巢枝思故林。
小人恐致寇，终日如临深。鱼鸟好自逸，池笼安所钦。
挂冠东都门，采蕨南山岑。议道诚愧昔，览分还惬今。
怃然忧成老，空尔白头吟。

   卷47_47 【叙怀二首】张九龄
弱岁读群史，抗迹追古人。被褐有怀玉，佩印从负薪。
志合岂兄弟，道行无贱贫。孤根亦何赖，感激此为邻。
晚节从卑秩，岐路良非一。既闻持两端，复见挟三术。
木瓜诚有报，玉楮论无实。已矣直躬者，平生壮图失。
去去勿重陈，归来茹芝朮。

    卷48_1 【奉和圣制经孔子旧宅】张九龄
孔门太山下，不见登封时。徒有先王法，今为明主思。
恩加万乘幸，礼致一牢祠。旧宅千年外，光华空在兹。

   卷48_3 【奉和圣制送李尚书入蜀】张九龄
眷言感忠义，何有间山川。徇节今如此，离情空复然。
皇心在勤恤，德泽委昭宣。周月成功后，明年或劳还。

   卷48_10 【剪彩】张九龄
姹女矜容色，为花不让春。既争芳意早，谁待物华真。
叶作参差发，枝从点缀新。自然无限态，长在艳阳晨。

   卷48_28 【园中时蔬尽皆锄理唯秋兰数本委而不顾彼虽…遂赋二章】张九龄
场藿已成岁，园葵亦向阳。兰时独不偶，露节渐无芳。
旨异菁为蓄，甘非蔗有浆。人多利一饱，谁复惜馨香。
幸得不锄去，孤苗守旧根。无心羡旨蓄，岂欲近名园。
遇赏宁充佩，为生莫碍门。幽林芳意在，非是为人论。

   卷48_37 【通化门外送别】张九龄
屡别容华改，长愁意绪微。义将私爱隔，情与故人归。
薄宦无时赏，劳生有事机。离魂今夕梦，先绕旧林飞。

   卷48_54 【耒阳溪夜行】张九龄
乘夕棹归舟，缘源路转幽。月明看岭树，风静听溪流。
岚气船间入，霜华衣上浮。猿声虽此夜，不是别家愁。

   卷48_71 【听筝】张九龄
端居正无绪，那复发秦筝。纤指传新意，繁弦起怨情。
悠扬思欲绝，掩抑态还生。岂是声能感，人心自不平。

   卷48_79 【奉和圣制龙池篇】张九龄
天启神龙生碧泉，泉水灵源浸迤延。飞龙已向珠潭出，
积水仍将银汉连。岸傍花柳看胜画，浦上楼台问是仙。
我后元符从此得，方为万岁寿图川。

   卷49_8 【奉和圣制登封礼毕洛城酺宴】张九龄
大君毕能事，端扆乐成功。运与千龄合，欢将万国同。
汉酺歌圣酒，韶乐舞薰风。河洛荣光遍，云烟喜气通。
春华顿觉早，天泽倍知崇。草木皆沾被，犹言不在躬。

   卷49_13 【和许给事中直夜简诸公】张九龄
未央钟漏晚，仙宇蔼沉沉。武卫千庐合，严扃万户深。
左掖知天近，南窗见月临。树摇金掌露，庭徙玉楼阴。
他日闻更直，中宵属所钦。声华大国宝，夙夜近臣心。
逸兴乘高阁，雄飞在禁林。宁思窃抃者，情发为知音。

   卷49_19 【酬赵二侍御使西军赠两省旧僚之作】张九龄
石室先鸣者，金门待制同。操刀尝愿割，持斧竟称雄。
应敌兵初起，缘边虏欲空。使车经陇月，征旆绕河风。
忽枉兼金讯，非徒秣马功。气清蒲海曲，声满柏台中。
顾己尘华省，欣君震远戎。明时独匪报，尝欲退微躬。

   卷49_26 【南山下旧居闲放】张九龄
祗役已云久，乘闲返服初。块然屏尘事，幽独坐林闾。
清旷前山远，纷喧此地疏。乔木凌青霭，修篁媚绿渠。
耳和绣翼鸟，目畅锦鳞鱼。寂寞心还间，飘飖体自虚。
兴来命旨酒，临罢阅仙书。但乐多幽意，宁知有毁誉。
尚想争名者，谁云要路居。都忘下流叹，倾夺竟何如。

   卷49_30 【同綦毋学士月夜闻雁】张九龄
栖宿岂无意，飞飞更远寻。长途未及半，中夜有遗音。
月思关山笛，风号流水琴。空声两相应，幽感一何深。
避缴归南浦，离群叫北林。联翩俱不定，怜尔越乡心。

   卷49_38 【登荆州城楼】张九龄
天宇何其旷，江城坐自拘。层楼百馀尺，迢递在西隅。
暇日时登眺，荒郊临故都。累累见陈迹，寂寂想雄图。
古往山川在，今来郡邑殊。北疆虽入郑，东距岂防吴。
几代传荆国，当时敌陕郛。上流空有处，中土复何虞。
枕席夷三峡，关梁豁五湖。承平无异境，守隘莫论夫。
自罢金门籍，来参竹使符。端居向林薮，微尚在桑榆。
直似王陵戆，非如宁武愚。今兹对南浦，乘雁与双凫。

   卷49_42 【陪王司马登薛公逍遥台】张九龄
尝闻薛公泪，非直雍门琴。窜逐留遗迹，悲凉见此心。
府中因暇豫，江上幸招寻。人事已成古，风流独至今。
闲情多感叹，清景暂登临。无复甘棠在，空馀蔓草深。
晴光送远目，胜气入幽襟。水去朝沧海，春来换碧林。
赋怀湘浦吊，碑想汉川沉。曾是陪游日，徒为梁父吟。

   卷49_59 【答太常靳博士见赠一绝】张九龄
上苑春先入，中园花尽开。唯馀幽径草，尚待日光催。

   卷49_60 【登荆州城望江二首】张九龄
滔滔大江水，天地相终始。经阅几世人，复叹谁家子。
东望何悠悠，西来昼夜流。岁月既如此，为心那不愁。

   卷50_2 【广溪峡】杨炯
广溪三峡首，旷望兼川陆。山路绕羊肠，江城镇鱼腹。
乔林百丈偃，飞水千寻瀑。惊浪回高天，盘涡转深谷。
汉氏昔云季，中原争逐鹿。天下有英雄，襄阳有龙伏。
常山集军旅，永安兴版筑。池台忽已倾，邦家遽沦覆。
庸才若刘禅，忠佐为心腹。设险犹可存，当无贾生哭。

   卷50_12 【紫骝马】杨炯
侠客重周游，金鞭控紫骝。蛇弓白羽箭，鹤辔赤茸鞦。
发迹来南海，长鸣向北州。匈奴今未灭，画地取封侯。

   卷50_15 【送丰城王少府】杨炯
愁结乱如麻，长天照落霞。离亭隐乔树，沟水浸平沙。
左尉才何屈，东关望渐赊。行看转牛斗，持此报张华。

   卷50_28 【和郑雠校内省眺瞩思乡怀友】杨炯
铜门初下辟，石馆始沉研。游雾千金字，飞云五色笺。
楼台横紫极，城阙俯青田。暄入瑶房里，春回玉宇前。
霞文埋落照，风物澹归烟。翰墨三馀隙，关山四望悬。
颓峰暌酌羽，流水旷鸣弦。虽欣承白雪，终恨隔青天。

   卷51_30 【长安路（一作沈佺期诗）】宋之问
秦地平如掌，层城出云汉。楼阁九衢春，车马千门旦。
绿柳开复合，红尘聚还散。日晚斗鸡场，经过狭斜看。

   卷51_33 【军中人日登高赠房明府】宋之问
幽郊昨夜阴风断，顿觉朝来阳吹暖。泾水桥南柳欲黄，
杜陵城北花应满。长安昨夜寄春衣，短翮登兹一望归。
闻道凯旋乘骑入，看君走马见芳菲。

   卷51_40 【初宿淮口】宋之问
孤舟汴河水，去国情无已。晚泊投楚乡，明月清淮里。
汴河东泻路穷兹，洛阳西顾日增悲。夜闻楚歌思欲断，
况值淮南木落时。

   卷51_43 【桂州三月三日（一作桂阳三日述怀）】宋之问
代业京华里，远投魑魅乡。登高望不极，云海四茫茫。
伊昔承休盼，曾为人所羡。两朝赐颜色，二纪陪欢宴。
昆明御宿侍龙媒，伊阙天泉复几回。西夏黄河水心剑，
东周清洛羽觞杯。苑中落花扫还合，河畔垂杨拨不开。
千春万寿多行乐，柏梁和歌攀睿作。赐金分帛奉恩辉，
风举云摇入紫微。晨趋北阙鸣珂至，夜出南宫把烛归。
载笔儒林多岁月，襆被文昌佐吴越。越中山海高且深，
兴来无处不登临。永和九年刺海郡，暮春三月醉山阴。
愚谓嬉游长似昔，不言流寓欻成今。始安繁华旧风俗，
帐饮倾城沸江曲。主人丝管清且悲，客子肝肠断还续。
荔浦蘅皋万里馀，洛阳音信绝能疏。故园今日应愁思，
曲水何能更祓除。逐伴谁怜合浦叶，思归岂食桂江鱼。
不求汉使金囊赠，愿得佳人锦字书。

   卷52_14 【缑山庙】宋之问
王子宾仙去，飘飖笙鹤飞。徒闻沧海变，不见白云归。
天路何其远，人间此会稀。空歌日云幕，霜月渐微微。

   卷52_15 【奉和梁王宴龙泓应教得微字】宋之问
水府沦幽壑，星轺下紫微。鸟惊司仆驭，花落侍臣衣。
芳树摇春晚，晴云绕座飞。淮王正留客，不醉莫言归。

   卷52_22 【蓝田山庄】宋之问
宦游非吏隐，心事好幽偏。考室先依地，为农且用天。
辋川朝伐木，蓝水暮浇田。独与秦山老，相欢春酒前。

   卷52_46 【经梧州】宋之问
南国无霜霰，连年见物华。青林暗换叶，红蕊续开花。
春去闻山鸟，秋来见海槎。流芳虽可悦，会自泣长沙。

   卷52_49 【途中寒食题黄梅临江驿寄崔融】宋之问
马上逢寒食，愁中属暮春。可怜江浦望，不见洛阳人。
北极怀明主，南溟作逐臣。故园肠断处，日夜柳条新。

   卷52_54 【端州别袁侍郎】宋之问
合浦途未极，端溪行暂临。泪来空泣脸，愁至不知心。
客醉山月静，猿啼江树深。明朝共分手，之子爱千金。

   卷52_55 【过史正议宅】宋之问
旧交此零落，雨泣访遗尘。剑几传好事，池台伤故人。
国香兰已歇，里树橘犹新。不见吴中隐，空馀江海滨。

    卷53_1 【奉和晦日幸昆明池应制】宋之问
春豫灵池会，沧波帐殿开。舟凌石鲸度，槎拂斗牛回。
节晦蓂全落，春迟柳暗催。象溟看浴景，烧劫辨沉灰。
镐饮周文乐，汾歌汉武才。不愁明月尽，自有夜珠来。

   卷53_6 【奉和幸长安故城未央宫应制】宋之问
汉王未息战，萧相乃营宫。壮丽一朝尽，威灵千载空。
皇明怅前迹，置酒宴群公。寒轻彩仗外，春发幔城中。
乐思回斜日，歌词继大风。今朝天子贵，不假叔孙通。

   卷53_10 【春日郑协律山亭陪宴饯郑卿同用楼字】宋之问
潘园枕郊郭，爱客坐相求。尊酒东城外，骖騑南陌头。
池平分洛水，林缺见嵩丘。暗竹侵山径，垂杨拂妓楼。
彩云歌处断，迟日舞前留。此地何年别，兰芳空自幽。

   卷53_23 【早发始兴江口至虚氏村作】宋之问
候晓逾闽峤，乘春望越台。宿云鹏际落，残月蚌中开。
薜荔摇青气，桄榔翳碧苔。桂香多露裛，石响细泉回。
抱叶玄猿啸，衔花翡翠来。南中虽可悦，北思日悠哉。
鬒发俄成素，丹心已作灰。何当首归路，行剪故园莱。

   卷53_24 【发藤州】宋之问
朝夕苦遄征，孤魂长自惊。泛舟依雁渚，投馆听猿鸣。
石发缘溪蔓，林衣扫地轻。云峰刻不似，苔藓画难成。
露裛千花气，泉和万籁声。攀幽红处歇，跻险绿中行。
恋切芝兰砌，悲缠松柏茔。丹心江北死，白发岭南生。
魑魅天边国，穷愁海上城。劳歌意无限，今日为谁明。

   卷53_31 【游云门寺】宋之问
维舟探静域，作礼事尊经。投迹一萧散，为心自杳冥。
龛依大禹穴，楼倚少微星。沓嶂围兰若，回溪抱竹庭。
觉花涂砌白，甘露洗山青。雁塔鶱金地，虹桥转翠屏。
人天宵现景，神鬼昼潜形。理胜常虚寂，缘空自感灵。
入禅从鸽绕，说法有龙听。劫累终期灭，尘躬且未宁。
摇摇不安寐，待月咏岩扃。

   卷53_49 【称心寺】宋之问
步陟招提宫，北极山海观。千岩递萦绕，万壑殊悠漫。
乔木转夕阳，文轩划清涣。泄云多表里，惊潮每昏旦。
问予金门客，何事沧洲畔。谬以三署资，来刺百城半。
人隐尚未弭，岁华岂兼玩。东山桂枝芳，明发坐盈叹。

   卷53_52 【七夕】宋之问
传道仙星媛，年年会水隅。停梭借蟋蟀，留巧付蜘蛛。
去昼从云请，归轮伫日输。莫言相见阔，天上日应殊。

   卷53_54 【和赵员外桂阳桥遇佳人】宋之问
江雨朝飞浥细尘，阳桥花柳不胜春。金鞍白马来从赵，
玉面红妆本姓秦。妒女犹怜镜中发，侍儿堪感路傍人。
荡舟为乐非吾事，自叹空闺梦寐频。

   卷53_56 【咏省壁画鹤】宋之问
粉壁图仙鹤，昂藏真气多。鶱飞竟不去，当是恋恩波。

   卷54_3 【饯唐州高使君赴任】崔湜
芳春桃李时，京都物华好。为岳岂不贵，所悲涉远道。
远道不可思，宿昔梦见之。赠君双佩刀，日夕视来期。

   卷54_15 【婕妤怨】崔湜
不分君恩断，新妆视镜中。容华尚春日，娇爱已秋风。
枕席临窗晓，帷屏向月空。年年后庭树，荣落在深宫。

   卷54_29 【至桃林塞作】崔湜
去国未千里，离家已再旬。丹心恒恋阙，白首更辞亲。
怀璧常贻训，捐金讵得邻。抱冤非忤物，罹谤岂由人。
不滥辞终辨，无瑕理竟伸。黻还中省旧，符与外台新。
塞上同迁客，江潭异逐臣。泪垂非属岘，肠断固由秦。
岁月行遒尽，山川难重陈。始知亭伯去，还是拙谋身。

   卷54_30 【襄阳作】崔湜
庙堂初解印，郡邸忽腰章。按节巡河右，鸣驺入汉阳。
城临南岘出，树绕北津长。好学风犹扇，夸才俗未忘。
江山跨七泽，烟雨接三湘。蛟浦菱荷净，渔舟橘柚香。
醉中求习氏，梦里忆襄王。宅坏仍思凤，碑存更忆羊。
下车惭政美，闭阁幸时康。多谢南征术，于今尚不亡。

   卷56_11 【杜少府之任蜀州】王勃
城阙辅三秦，风烟望五津。与君离别意，同是宦游人。
海内存知己，天涯若比邻。无为在岐路，儿女共沾巾。

   卷56_24 【铜雀妓二首】王勃
金凤邻铜雀，漳河望邺城。君王无处所，台榭若平生。
舞席纷何就，歌梁俨未倾。西陵松槚冷，谁见绮罗情。
妾本深宫妓，层城闭九重。君王欢爱尽，歌舞为谁容。
锦衾不复襞，罗衣谁再缝。高台西北望，流涕向青松。

   卷56_50 【冬郊行望】王勃
桂密岩花白，梨疏林叶红。江皋寒望尽，归念断征篷。

   卷56_55 【九日】王勃
九日重阳节，开门有菊花。不知来送酒，若个是陶家。

   卷58_2 【奉和送金城公主适西蕃应制】李峤
汉帝抚戎臣，丝言命锦轮。还将弄机女，远嫁织皮人。
曲怨关山月，妆消道路尘。所嗟秾李树，空对小榆春。

   卷58_12 【奉和骊山高顶寓目应制】李峤
步辇陟山巅，山高入紫烟。忠臣还捧日，圣后欲扪天。
迥识平陵树，低看华岳莲。帝乡应不远，空见白云悬。

   卷58_18 【送崔主簿赴沧州】李峤
紫陌追随日，青门相见时。宦游从此去，离别几年期。
芳桂尊中酒，幽兰下调词。他乡有明月，千里照相思。

   卷58_26 【饯骆四二首】李峤
平生何以乐，斗酒夜相逢。曲中惊别绪，醉里失愁容。
星月悬秋汉****霜入曙钟。明日临沟水，青山几万重。
甲第驱车入，良宵秉烛游。人追竹林会，酒献菊花秋。
霜吹飘无已，星河漫不流。重嗟欢赏地，翻召别离忧。

   卷58_40 【马武骑挽歌二首】李峤
五日皆休沐，三泉独不归。池台金阙是，尊酒玳筵非。
巷静游禽入，门闲过客稀。唯馀昔年凤，尚绕故楼飞。
昔下天津馆，尝过帝子家。夜倾金屋酒，春舞玉台花。
试马依红埒，吹箫弄紫霞。谁言东郭路，翻枉北门车。

   卷59_6 【烟】李峤
瑞气凌青閤，空濛上翠微。迥浮双阙路，遥拂九仙衣。
桑柘迎寒色，松篁暗晚晖。还当紫霄上，时接彩鸾飞。

   卷59_25 【宅】李峤
寂寞蓬蒿径，喧喧湫隘庐。屡逢长者辙，时引故人车。
孟母迁邻罢，将军辞第初。谁怜草玄处，独对一床书。

   卷59_39 【剑】李峤
我有昆吾剑，求趋夫子庭。白虹时切玉，紫气夜干星。
锷上芙蓉动，匣中霜雪明。倚天持报国，画地取雄名。

   卷59_41 【箭】李峤
汉甸初收羽，燕城忽解围。影随流水急，光带落星飞。
夏列三成范，尧沉九日辉。断蛟云梦泽，希为识忘归。

   卷59_42 【弹】李峤
侠客持苏合，佳游满帝乡。避丸深可诮，求炙遂难忘。
金迸疑星落，珠沉似月光。谁知少孺子，将此见吴王。

   卷59_46 【戈】李峤
富父舂喉日，殷辛漂杵年。晓霜含白刃，落影驻雕鋋。
夕摈金门侧，朝提玉塞前。愿随龙影度，横□阵云边。

   卷59_49 【琴】李峤
名士竹林隈，鸣琴宝匣开。风前中散至，月下步兵来。
淮海多为室，梁岷旧作台。子期如可听，山水响馀哀。

   卷60_4 【银】李峤
思妇屏辉掩，游人烛影长。玉壶初下箭，桐井共安床。
色带长河色，光浮满月光。灵山有珍瓮，仙阙荐君王。

   卷60_12 【车】李峤
天子驭金根，蒲轮辟四门。五神趋雪至，双毂似雷奔。
丹凤栖金辖，非熊载宝轩。无阶忝虚左，珠乘奉王言。

   卷60_19 【鉴】李峤
明鉴掩尘埃，含情照魏台。日中乌鹊至，花里凤凰来。
玉彩疑冰彻，金辉似月开。方知乐彦辅，自有鉴人才。

   卷60_28 【茅】李峤
楚甸供王日，衡阳入贡年。麏包青野外，鸱啸绮楹前。
尧帝成茨罢，殷汤祭雨旋。方期大君锡，不惧小巫捐。

   卷60_32 【瓜】李峤
欲识东陵味，青门五色瓜。龙蹄远珠履，女臂动金花。
六子方呈瑞，三仙实可嘉。终朝奉絺绤，谒帝伫非赊。

   卷60_45 【乌】李峤
日路朝飞急，霜台夕影寒。联翩依月树，迢递绕风竿。
白首何年改，青琴此夜弹。灵台如可托，千里向长安。

   卷60_49 【莺】李峤
芳树杂花红，群莺乱晓空。声分折杨吹，娇韵落梅风。
写啭清弦里，迁乔暗木中。友生若可冀，幽谷响还通。

   卷61_15 【送光禄刘主簿之洛】李峤
函谷双崤右，伊川二陕东。仙舟窅将隔，芳斝暂云同。
朋席馀欢尽，文房旧侣空。他乡千里月，岐路九秋风。
背枥嘶班马，分洲叫断鸿。别后青山外，相望白云中。

   卷61_24 【中秋月二首】李峤
盈缺青冥外，东风万古吹。何人种丹桂，不长出轮枝。
圆魄上寒空，皆言四海同。安知千里外，不有雨兼风。

   卷62_7 【奉和七夕侍宴两仪殿应制】杜审言
一年衔别怨，七夕始言归。敛泪开星靥，微步动云衣。
天回兔欲落，河旷鹊停飞。那堪尽此夜，复往弄残机。

   卷62_8 【大酺（永昌元年）】杜审言
圣后乘乾日，皇明御历辰。紫宫初启坐，苍璧正临春。
雷雨垂膏泽，金钱赠下人。诏酺欢赏遍，交泰睹惟新。

   卷62_22 【经行岚州】杜审言
北地春光晚，边城气候寒。往来花不发，新旧雪仍残。
水作琴中听，山疑画里看。自惊牵远役，艰险促征鞍。

   卷62_23 【重九日宴江阴】杜审言
蟋蟀期归晚，茱萸节候新。降霜青女月，送酒白衣人。
高兴要长寿，卑栖隔近臣。龙沙即此地，旧俗坐为邻。

   卷62_27 【守岁侍宴应制】杜审言
季冬除夜接新年，帝子王孙捧御筵。宫阙星河低拂树，
殿廷灯烛上薰天。弹弦奏节梅风入，对局探钩柏酒传。
欲向正元歌万寿，暂留欢赏寄春前。

   卷62_30 【扈从出长安应制】杜审言
分野都畿列，时乘六御均。京师旧西幸，洛道此东巡。
文物驱三统，声名走百神。龙旗萦漏夕，凤辇拂钩陈。
抚迹地灵古，游情皇鉴新。山追散马日，水忆钓鱼人。
禹食传中使，尧樽遍下臣。省方称国阜，问道识风淳。
岁晚天行吉，年丰景从亲。欢娱包历代，宇宙忽疑春。

   卷62_32 【泛舟送郑卿入京】杜审言
帝坐蓬莱殿，恩追社稷臣。长安遥向日，宗伯正乘春。
相宅开基地，倾都送别人。行舟萦渌水，列戟满红尘。
酒助欢娱洽，风催景气新。此时光乃命，谁为惜无津。

   卷62_36 【和李大夫嗣真奉使存抚河东】杜审言
六位乾坤动，三微历数迁。讴歌移火德，图谶在金天。
子月开阶统，房星受命年。祯符龙马出，宝箓凤凰传。
地即交风雨，都仍卜涧瀍。明堂唯御极，清庙乃尊先。
不宰神功运，无为大象悬。八荒平物土，四海接人烟。
已属群生泰，犹言至道偏。玺书傍问俗，旌节近推贤。
秩比司空位，官临御史员。雄词执刀笔，直谏罢楼船。
国有大臣器，朝加小会筵。将行备礼乐，送别仰神仙。
城阙周京转，关河陕服连。稍观汾水曲，俄指绛台前。
姑射聊长望，平阳遂宛然。舜耕馀草木，禹凿旧山川。
昔出诸侯上，无何霸业全。中军归战敌，外府绝兵权。
隐隐帝乡远，瞻瞻肃命虔。西河偃风俗，东壁挂星躔。
井邑枌榆社，陵园松柏田。荣光晴掩代，佳气晓侵燕。
雨霈鸿私涤，风行睿旨宣。茕嫠访疾苦，屠钓采贞坚。
人乐逢刑措，时康洽赏延。赐逾秦氏级，恩倍汉家钱。
拥传咸翘首，称觞竞比肩。拜迎弥道路，舞咏溢郊鄽。
杀气西衡白，穷阴北暝玄。飞霜遥渡海，残月迥临边。
缅邈朝廷问，周流朔塞旋。兴来探马策，俊发抱龙泉。
学总八千卷，文倾三百篇。澄清得使者，作颂有人焉。
莫以崇班阂，而云胜托捐。伟材何磊落，陋质几翩翾。
江海宁为让，巴渝转自牵。一闻歌圣道，助曲荷陶甄。

   卷63_19 【咏琴】刘允济
昔在龙门侧，谁想凤鸣时。雕琢今为器，宫商不自持。
巴人缓疏节，楚客弄繁丝。欲作高张引，翻成下调悲。

    卷64_1 【奉和圣制夏日游石淙山】姚崇
二室三涂光地险，均霜揆日处天中。石泉石镜恒留月，
山鸟山花竞逐风。周王久谢瑶池赏，汉主悬惭玉树宫。
别有祥烟伴佳气，能随轻辇共葱葱。

   卷64_4 【秋夜望月】姚崇
明月有馀鉴，羁人殊未安。桂含秋树晚，波入夜池寒。
灼灼云枝净，光光草露团。所思迷所在，长望独长叹。

   卷64_12 【蒲津迎驾】宋璟
回銮下蒲坂，飞旆指秦京。洛上黄云送，关中紫气迎。
霞朝看马色，月晓听鸡鸣。防拒连山险，长桥压水平。
省方知化洽，察俗觉时清。天下长无事，空馀襟带名。

   卷65_5 【咏虹】苏味道
纡馀带星渚，窈窕架天浔。空因壮士见，还共美人沉。
逸照含良玉，神花藻瑞金。独留长剑彩，终负昔贤心。

   卷66_13 【蛩】郭震
愁杀离家未达人，一声声到枕前闻。
苦吟莫向朱门里，满耳笙歌不听君。

   卷66_15 【野井】郭震
纵无汲引味清澄，冷浸寒空月一轮。
凿处若教当要路，为君常济往来人。

   卷66_18 【莲花】郭震
脸腻香薰似有情，世间何物比轻盈。
湘妃雨后来池看，碧玉盘中弄水晶。

   卷67_11 【祭汾阴乐章】贾曾
蠲我渐饎，洁我膋芗。有豆孔硕，为羞既臧。
至诚无昧，精意惟芳。神其醉止，欣欣乐康。

   卷68_12 【户部尚书崔公挽歌】崔融1
八座图书委，三台章奏盈。举杯常有劝，曳履忽无声。
市若荆州罢，池如薛县平。空馀济南剑，天子署高名。

   卷68_14 【和梁王众传张光禄是王子晋后身】崔融1
闻有冲天客，披云下帝畿。三年上宾去，千载忽来归。
昔偶浮丘伯，今同丁令威。中郎才貌是，柱史姓名非。
祗召趋龙阙，承恩拜虎闱。丹成金鼎献，酒至玉杯挥。
天仗分旄节，朝容间羽衣。旧坛何处所，新庙坐光辉。
汉主存仙要，淮南爱道机。朝朝缑氏鹤，长向洛城飞。

   卷69_18 【奉和立春游苑迎春应制】韦元旦
灞涘长安恒近日，殷正腊月早迎新。池鱼戏叶仍含冻，
宫女裁花已作春。向苑云疑承翠幄，入林风若起青蘋。
年年斗柄东无限，愿挹琼觞寿北辰。

   卷69_25 【奉和送金城公主适西蕃应制】唐远悊
皇恩眷下人，割爱远和亲。少女风游兑，姮娥月去秦。
龙笛迎金榜，骊歌送锦轮。那堪桃李色，移向虏庭春。

   卷70_12 【奉和春日幸望****应制】李適
玉辇金舆天上来，花园四望锦屏开。轻丝半拂朱门柳，
细缬全披画阁梅。舞蝶飞行飘御席，歌莺度曲绕仙杯。
圣词今日光辉满，汉主秋风莫道才。

   卷70_14 【帝幸兴庆池戏竞渡应制】李適
拂露金舆丹旆转，凌晨黼帐碧池开。南山倒影从云落，
北涧摇光写溜回。急桨争标排荇度，轻帆截浦触荷来。
横汾宴镐欢无极，歌舞年年圣寿杯。

   卷70_17 【饯唐永昌赴任东都】李適
闻道飞凫向洛阳，翩翩矫翮度文昌。
因声寄意三花树，少室岩前几过香。

   卷71_5 【闰九月九日幸总持寺登浮图应制】刘宪
重阳登闰序，上界叶时巡。驻辇天花落，开筵妓乐陈。
城端刹柱见，云表露盘新。临睨光辉满，飞文动睿神。

   卷72_5 【三月三日宴王明府山亭（得鱼字）】崔知贤
京洛皇居，芳禊春馀。影媚元巳，和风上除。云开翠帟，
水骛鲜居。林渚萦映，烟霞卷舒。花飘粉蝶，藻跃文鱼。
沿波式宴，其乐只且。

   卷73_11 【小园纳凉即事】苏颋
烦暑避蒸郁，居闲习高明。长风自远来，层阁有馀清。
散洒纳凉气，萧条遗世情。奈何夸大隐，终日系尘缨。

   卷73_15 【蜀城哭台州乐安少府】苏颋
远游跻剑阁，长想属天台。万里隔三载，此邦余重来。
音容旷不睹，梦寐殊悠哉。边郡饶藉藉，晚庭正回回。
喜传上都封，因促傍吏开。向悟海盐客，已而梁木摧。
变衣寝门外，挥涕少城隈。却记分明得，犹持委曲猜。
师儒昔训奖，仲季时童孩。服义题书箧，邀欢泛酒杯。
暂令风雨散，仍迫岁时回。其道惟正直，其人信美偲。
白头还作尉，黄绶固非才。可叹悬蛇疾，先贻问鵩灾。
故乡闭穷壤，宿草生寒荄。零落九原去，蹉跎四序催。
曩期冬赠橘，今哭夏成梅。执礼谁为赗，居常不徇财。
北登嵔gF坂，东望姑苏台。天路本悬绝，江波复溯洄。
念孤心易断，追往恨艰裁。不遂卿将伯，孰云陈与雷。
吾衰亦如此，夫子复何哀。

   卷73_36 【送常侍舒公归觐】苏颋
朝闻讲艺馀，晨省拜恩初。训胄尊庠序，荣亲耀里闾。
朱丹华毂送，斑白绮筵舒。江上春流满，还应荐跃鱼。

   卷73_37 【兴州出行】苏颋
危途晓未分，驱马傍江濆。滴滴泣花露，微微出岫云。
松梢半吐月，萝翳渐移曛。旅客肠应断，吟猿更使闻。

   卷73_44 【奉和初春幸太平公主南庄应制】苏颋
主第山门起灞川，宸游风景入初年。凤凰楼下交天仗，
乌鹊桥头敞御筵。往往花间逢彩石，时时竹里见红泉。
今朝扈跸平阳馆，不羡乘槎云汉边。

   卷73_47 【侍宴安乐公主山庄应制】苏颋
駸駸羽骑历城池，帝女楼台向晚披。雾洒旌旗云外出，
风回岩岫雨中移。当轩半落天河水，绕径全低月树枝。
箫鼓宸游陪宴日，和鸣双凤喜来仪。

   卷73_50 【龙池乐章（唐享龙池乐章第七章）】苏颋
西京凤邸跃龙泉，佳气休光镇在天。轩后雾图今已得，
秦王水剑昔常传。恩鱼不入昆明钓，瑞鹤长如太液仙。
愿侍巡游同旧里，更闻箫鼓济楼船。

   卷73_53 【春晚紫微省直寄内】苏颋
直省清华接建章，向来无事日犹长。花间燕子栖鳷鹊，
竹下鹓雏绕凤凰。内史通宵承紫诰，中人落晚爱红妆。
别离不惯无穷忆，莫误卿卿学太常。

   卷74_18 【饯赵尚书摄御史大夫赴朔方军】苏颋
劲虏欲南窥，扬兵护朔陲。赵尧宁易印，邓禹即分麾。
野饯回三杰，军谋用六奇。云边愁出塞，日下怆临岐。
拔剑行人舞，挥戈战马驰。明年麟阁上，充国画于斯。

   卷74_23 【先是新昌小园期京兆尹一访兼郎官数子自顷沉疴…成章】苏颋
独好中林隐，先期上月春。闲花傍户落，喧鸟逼檐驯。
寂寞东坡叟，传呼北里人。在山琴易调，开瓮酒归醇。
伫望应三接，弥留忽几旬。不疑丹火变，空负绿条新。
斗蚁闻常日，歌龙值此辰。其如众君子，嘉会阻清尘。

   卷74_30 【夜闻故梓州韦使君明当引绋感而成章】苏颋
恻矣南邻问，冥然东岱幽。里閈宁相杵，朝叹忽迁舟。
君心惟伯仲，吾人复款游。对连时亦早，交喜岁才周。
序发扶阳赠，文因司寇酬。讵期危露尽，相续逝川流。
卧疾无三吊，居闲有百忧。振风吟鼓夕，明月照帷秋。
藓驳题诗馆，杨疏奏伎楼。共将歌笑叹，转为弟兄留。
感物存如梦，观生去若浮。余非忘情者，雪涕报林丘。

   卷75_3 【奉和圣制龙池篇】蔡孚
帝宅王家大道边，神马潜龙涌圣泉。昔日昔时经此地，
看来看去渐成川。歌台舞榭宜正月，柳岸梅洲胜往年。
莫疑波上春云少，只为从龙直上天。

   卷75_12 【题巴州光福寺楠木】史俊
近郭城南山寺深，亭亭奇树出禅林。结根幽壑不知岁，
耸干摩天凡几寻。翠色晚将岚气合，月光时有夜猿吟。
经行绿叶望成盖，宴坐黄花长满襟。此木尝闻生豫章，
今朝独秀在巴乡。凌霜不肯让松柏，作宇由来称栋梁。
会待良工时一眄，应归法水作慈航。

   卷76_21 【同韦舍人元旦早朝】徐彦伯
夕转清壶漏，晨惊长乐钟。逶迤纶禁客，假寐守铜龙。
予亦趋三殿，肩随谒九重。繁珂接曙响，华剑比春容。
相问韶光歇，弥怜芳意浓。愿言乘日旰，携手即云峰。

   卷76_22 【侍宴韦嗣立山庄应制】徐彦伯
鼎臣休浣隙，方外结遥心。别业青霞境，孤潭碧树林。
每驰东墅策，遥弄北溪琴。帝眷纾时豫，台园赏岁阴。
移銮明月沼，张组白云岑。御酒瑶觞落，仙坛竹径深。
三光悬圣藻，五等冠朝簪。自昔皇恩感，咸言独自今。

   卷77_14 【过张平子墓】骆宾王
西鄂该通理，南阳擅德音。玉卮浮藻丽，铜浑积思深。
忽怀今日昔，非复昔时今。日落丰碑暗，风来古木吟。
惟叹穷泉下，终郁羡鱼心。

   卷78_12 【秋日饯陆道士陈文林】骆宾王
青牛游华岳，赤马走吴宫。玉柱离鸿怨，金罍浮蚁空。
日霁崤陵雨，尘起洛阳风。唯当玄度月，千里与君同。

   卷78_14 【送费六还蜀】骆宾王
星楼望蜀道，月峡指吴门。万行流别泪，九折切惊魂。
雪影含花落，云阴带叶昏。还愁三径晚，独对一清尊。

   卷78_18 【送王明府参选赋得鹤】骆宾王
振衣游紫府，飞盖背青田。虚心恒警露，孤影尚凌烟。
离歌凄妙曲，别操绕繁弦。在阴如可和，清响会闻天。

   卷78_28 【咏美人在天津桥】骆宾王
美女出东邻，容与上天津。整衣香满路，移步袜生尘。
水下看妆影，眉头画月新。寄言曹子建，个是洛川神。

   卷78_36 【在狱咏蝉】骆宾王
西陆蝉声唱，南冠客思侵。那堪玄鬓影，来对白头吟。
露重飞难进，风多响易沉。无人信高洁，谁为表予心。

   卷79_6 【冬日野望】骆宾王
故人无与晤，安步陟山椒。野静连云卷，川明断雾销。
灵岩闻晓籁，洞浦涨秋潮。三江归望断，千里故乡遥。
劳歌徒自奏，客魂谁为招。

   卷79_7 【晚渡黄河】骆宾王
千里寻归路，一苇乱平源。通波连马颊，迸水急龙门。
照日荣光净，惊风瑞浪翻。棹唱临风断，樵讴入听喧。
岸迥秋霞落，潭深夕雾繁。谁堪逝川上，日暮不归魂。

   卷79_10 【夕次蒲类津（一作晚泊蒲类）】骆宾王
二庭归望断，万里客心愁。山路犹南属，河源自北流。
晚风连朔气，新月照边秋。灶火通军壁，烽烟上戍楼。
龙庭但苦战，燕颔会封侯。莫作兰山下，空令汉国羞。

   卷79_21 【晚泊江镇】骆宾王
四运移阴律，三翼泛阳侯。荷香销晚夏，菊气入新秋。
夜乌喧粉堞，宿雁下芦洲。海雾笼边徼，江风绕戍楼。
转蓬惊别渚，徙橘怆离忧。魂飞灞陵岸，泪尽洞庭流。
振影希鸿陆，逃名谢蚁丘。还嗟帝乡远，空望白云浮。

   卷79_24 【早发淮口望盱眙】骆宾王
养蒙分四渎，习坎奠三荆。徙帝留馀地，封王表旧城。
岸昏涵蜃气，潮满应鸡声。洲迥连沙静，川虚积溜明。
一朝从捧檄，千里倦悬旌。背流桐柏远，逗浦木兰轻。
小山迷隐路，大块切劳生。唯有贞心在，独映寒潭清。

   卷79_33 【咏怀】骆宾王
少年识事浅，不知交道难。一言芬若桂，四海臭如兰。
宝剑思存楚，金锤许报韩。虚心徒有托，循迹谅无端。
太息关山险，吁嗟岁月阑。忘机殊会俗，守拙异怀安。
阮籍空长啸，刘琨独未欢。十步庭芳敛，三秋陇月团。
槐疏非尽意，松晚夜凌寒。悲调弦中急，穷愁醉里宽。
莫将流水引，空向俗人弹。

   卷79_36 【早秋出塞寄东台详正学士】骆宾王
促驾逾三水，长驱望五原。天阶分斗极，地理接楼烦。
溪月明关陇，戎云聚塞垣。山川殊物候，风壤异凉暄。
戍古秋尘合，沙寒宿雾繁。昔余迷学步，投迹忝词源。
兰渚浮延阁，蓬山款禁园。彯缨陪绂冕，载笔偶玙璠。
汲冢宁详蠹，秦牢讵辨冤。一朝从篚服，千里骛轻轩。
乡梦随魂断，边声入听喧。南图终铩翮，北上遽催辕。
吊影惭连茹，浮生倦触藩。数奇何以托，桃李自无言。

   卷79_39 【在军登城楼】骆宾王
城上风威冷，江中水气寒。戎衣何日定，歌舞入长安。

   卷79_42 【挑灯杖】骆宾王
禀质非贪热，焦心岂惮熬。终知不自润，何处用脂膏。

   卷80_16 【太平公主山亭侍宴】张昌宗
淮南有小山，嬴女隐其间。折桂芙蓉浦，吹箫明月湾。
扇掩将雏曲，钗承堕马鬟。欢情本无限，莫掩洛城关。

   卷80_18 【子夜冬歌】薛曜
朔风扣群木，严霜凋百草。借问月中人，安得长不老。

   卷81_23 【羸骏篇】乔知之
喷玉长鸣西北来，自言当代是龙媒。万里铁关行入贡，
九重金阙为君开，蹀躞朝驰过上苑，zazb暝走发章台。
玉勒金鞍荷装饰，路傍观者无穷极。小山桂树比权奇，
上林桃花况颜色。忽闻天将出龙沙，汉主持将驾鼓车。
去去山川劳日夜，遥遥关塞断烟霞。山川关塞十年征，
汗血流离赴月营。肌肤销远道，膂力尽长城。
长城日夕苦风霜，中有连年百战场。摇珂啮勒金羁尽，
争锋足顿铁菱伤。垂耳罢轻赍，弃置在寒谿。
大宛蒲海北，滇壑隽崖西。沙平留缓步，路远闇频嘶。
从来力尽君须弃，何必寻途我已迷。岁岁年年奔远道，
朝朝暮暮催疲老。扣冰晨饮黄河源，拂雪夜食天山草。
楚水澶溪征战事，吴塞乌江辛苦地。持来报主不辞劳，
宿昔立功非重利。丹心素节本无求，长鸣向君君不留。
只应澶漫归田里，万里低昂任生死。君王倘若不见遗，
白骨黄金犹可市。

   卷81_38 【折杨柳】乔知之
可怜濯濯春杨柳，攀折将来就纤手。
妾容与此同盛衰，何必君恩能独久。

   卷82_2 【从军行】刘希夷
秋天风飒飒，群胡马行疾。严城昼不开，伏兵暗相失。
天子庙堂拜，将军凶门出。纷纷伊洛道，戎马几万匹。
军门压黄河，兵气冲白日。平生怀仗剑，慷慨即投笔。
南登汉月孤，北走代云密。近取韩彭计，早知孙吴术。
丈夫清万里，谁能扫一室。

   卷82_13 【洛川怀古】刘希夷
萋萋春草绿，悲歌牧征马。行见白头翁，坐泣青竹下。
感叹前问之，赠予辛苦词。岁月移今古，山河更盛衰。
晋家都洛滨，朝廷多近臣。词赋归潘岳，繁华称季伦。
梓泽春草菲，河阳乱华飞。绿珠不可夺，白首同所归。
高楼倏冥灭，茂林久摧折。昔时歌舞台，今成狐兔穴。
人事互消亡，世路多悲伤。北邙是吾宅，东岳为吾乡。
君看北邙道，髑髅萦蔓草。芳□□□□，□□□□□。
碑茔或半存，荆棘敛幽魂。挥涕弃之去，不忍闻此言。

   卷82_14 【代秦女赠行人】刘希夷
鸾镜晓含春，蛾眉向影嚬。开□衣裳破，那堪粉黛新。
春还洛阳道，为忆春阶草。杨叶未能攀，梅花待君扫。
今朝喜鹊傍人飞，应是狂夫走马归。遥想行歌共游乐，
迎前含笑著春衣。

   卷82_15 【洛中晴月送殷四入关】刘希夷
清洛浮桥南渡头，天晶万里散华洲。晴看石濑光无数，
晓入寒潭浸不流。微云一点曙烟起，南陌憧憧遍行子。
欲将此意与君论，复道秦关尚千里。

   卷82_18 【晚春】刘希夷
佳人眠洞房，回首见垂杨。寒尽鸳鸯被，春生玳瑁床。
庭阴幕青霭，帘影散红芳。寄语同心伴，迎春且薄妆。

   卷82_19 【送友人之新丰】刘希夷
日暮秋风起，关山断别情。泪随黄叶下，愁向绿樽生。
野路归骖转，河洲宿鸟惊。宾游宽旅宴，王事促严程。

   卷83_4 【鸳鸯篇】陈子昂
飞飞鸳鸯鸟，举翼相蔽亏。俱来绿潭里，共向白云涯。
音容相眷恋，羽翮两逶迤。蘋萍戏春渚，霜霰绕寒池。
浦沙连岸净，汀树拂潭垂。年年此游玩，岁岁来追随。
凤凰起丹穴，独向梧桐枝。鸿雁来紫塞，空忆稻粱肥。
乌啼倦依托，鹤鸣伤别离。岂若此双禽，飞翻不异林。
刷尾青江浦，交颈紫山岑。文章负奇色，和鸣多好音。
闻有鸳鸯绮，复有鸳鸯衾。持为美人赠，勖此故交心。

   卷83_7 【蓟丘览古赠卢居士藏用七首·燕昭王】陈子昂
南登碣石坂，遥望黄金台。丘陵尽乔木，昭王安在哉。
霸图怅已矣，驱马复归来。

   卷83_21 【酬李参军崇嗣旅馆见赠】陈子昂
昨夜银河畔，星文犯遥汉。今朝紫气新，物色果逢真。
言从天上落，乃是地仙人。白璧疑冤楚，乌裘似入秦。
摧藏多古意，历览备艰辛。乐广云虽睹，夷吾风未春。
凤歌空有问，龙性讵能驯。宝剑终应出，骊珠会见珍。
未及冯公老，何惊孺子贫。青云傥可致，北海忆孙宾。

   卷83_22 【酬晖上人夏日林泉】陈子昂
闻道白云居，窈窕青莲宇。岩泉万丈流，树石千年古。
林卧对轩窗，山阴满庭户。方释尘事劳，从君袭兰杜。

   卷83_23 【同宋参军之问梦赵六赠卢陈二子之作】陈子昂
晓霁望嵩丘，白云半岩足。氛氲涵翠微，宛如嬴台曲。
故人昔所尚，幽琴歌断续。变化竟无常，人琴遂两亡。
白云失处所，梦想暧容光。畴昔疑缘业，儒道两相妨。
前期许幽报，迨此尚茫茫。晤言既已失，感叹情何一。
始忆携手期，云台与峨眉。达兼济天下，穷独善其时。
诸君推管乐，之子慕巢夷。奈何苍生望，卒为黄绶欺。
铭鼎功未立，山林事亦微。抚孤一流恸，怀旧日暌违。
卢子尚高节，终南卧松雪。宋侯逢圣君，骖驭游青云。
而我独蹭蹬，语默道犹屯。征戍在辽阳，蹉跎草再黄。
丹丘恨不及，白露已苍苍。远闻山阳赋，感涕下沾裳。

    卷84_1 【度荆门望楚】陈子昂
遥遥去巫峡，望望下章台。巴国山川尽，荆门烟雾开。
城分苍野外，树断白云隈。今日狂歌客，谁知入楚来。

   卷84_7 【题李三书斋（崇嗣）】陈子昂
灼灼青春仲，悠悠白日升。声容何足恃，荣吝坐相矜。
愿与金庭会，将待玉书征。还丹应有术，烟驾共君乘。

   卷84_28 【晦日宴高氏林亭（见《岁时杂咏》）】陈子昂
寻春游上路，追宴入山家。主第簪缨满，皇州景望华。
玉池初吐溜，珠树始开花。欢娱方未极，林阁散馀霞。

   卷84_38 【赠严仓曹乞推命录】陈子昂
少学纵横术，游楚复游燕。栖遑长委命，富贵未知天。
闻道沉冥客，青囊有秘篇。九宫探万象，三算极重玄。
愿奉唐生诀，将知跃马年。非同墨翟问，空滞杀龙川。

   卷84_42 【卧病家园】陈子昂
世上无名子，人间岁月赊。纵横策已弃，寂寞道为家。
卧病谁能问，闲居空物华。犹忆灵台友，栖真隐太霞。
还丹奔日御，却老饵云芽。宁知白社客，不厌青门瓜。

   卷84_46 【入峭峡安居溪伐木溪源幽邃林岭相映有奇致焉】陈子昂
肃徒歌伐木，骛楫漾轻舟。靡迤随回水，潺湲溯浅流。
烟沙分两岸，露岛夹双洲。古树连云密，交峰入浪浮。
岩潭相映媚，溪谷屡环周。路迥光逾逼，山深兴转幽。
麇鼯寒思晚，猿鸟暮声秋。誓息兰台策，将从桂树游。
因书谢亲爱，千岁觅蓬丘。

   卷86_19 【赠赵公】张说
湘东股肱守，心与帝乡期。舟楫中途蹇，风波复来思。
嘉我常联翼，金貂侍玉墀。迹参前马圣，名缀鬻熊师。
寒暑一何速，山川远间之。宁知洞庭上，独得平生时。
精意微绝简，从权讨妙棋。林壑为予请，纷霭发华滋。
流赏忽已散，惊帆杳难追。送君在南浦，侘傺投此词。

   卷86_40 【出湖寄赵冬曦】张说
西泛平湖尽，参差入乱山。东瞻岳阳郡，汗漫太虚间。
窘步同行乐，遒文互屡看。山戍上云桂，江亭临水关。
川途倏忽间，风景依如昨。湘浦未赐环，荆门犹主诺。
何时与美人，载酒游宛洛。

   卷86_58 【咏瓢】张说
美酒酌悬瓢，真淳好相映。蜗房卷堕首，鹤颈抽长柄。
雅色素而黄，虚心轻且劲。岂无雕刻者，贵此成天性。

   卷86_63 【奉和圣制初入秦川路寒食应制】张说
上阳柳色唤春归，临渭桃花拂水飞。总为朝廷巡幸去，
顿教京洛少光辉。昨从分陕山南口，驰道依依渐花柳。
入关正投寒食前，还京遂落清明后。路上天心重豫游，
御前恩赐特风流。便幕那能镂鸡子，行宫善巧帖毛球。
渭桥南渡花如扑，麦陇青青断人目。汉家行树直新丰，
秦地骊山抱温谷。香池春溜水初平，预欢浴日照京城。
今岁随宜过寒食，明年陪宴作清明。

   卷86_65 【安乐郡主花烛行】张说
青宫朱邸翊皇闱，玉叶琼蕤发紫微。姬姜本来舅甥国，
卜筮俱道凤凰飞。星昴殷冬献吉日，夭桃秾李遥相匹。
鸾车凤传王子来，龙楼月殿天孙出。平台火树连上阳，
紫炬红轮十二行。丹炉飞铁驰炎焰，炎霞烁电吐明光。
绿輧绀幰纷如雾，节鼓清笳前启路。城隅靡靡稍东还，
桥上鳞鳞转南渡。五方观者聚中京，四合尘烟涨洛城。
商女香车珠结网，天人宝马玉繁缨。百壶渌酒千斤肉，
大道连延障锦轴。先祝圣人寿万年，复祷宜家承百禄。
珊瑚刻盘青玉尊，因之假道入梁园。梁园山竹凝云汉，
仰望高楼在天半。翠幕兰堂苏合薰，珠帘挂户水波纹。
别起芙蓉织成帐，金缕鸳鸯两相向。罽茵饰地承雕履，
花烛分阶移锦帐。织女西垂隐烛台，双童连缕合欢杯。
蔼蔼绮庭嫔从列，娥娥红粉扇中开。黄金两印双花绶，
富贵婚姻古无有。清歌棠棣美王姬，流化邦人正夫妇。

   卷86_74 【遥同蔡起居偃松篇】张说
清都众木总荣芬，传道孤松最出群。名接天庭长景色，
气连宫阙借氛氲。悬池的的停华露，偃盖重重拂瑞云。
不借流膏助仙鼎，愿将桢干捧明君。莫比冥灵楚南树，
朽老江边代不闻。

    卷87_1 【奉和圣制登骊山瞩眺应制】张说
寒山上半空，临眺尽寰中。是日巡游处，晴光远近同。
川明分渭水，树暗辨新丰。岩壑清音暮，天歌起大风。

   卷87_6 【奉和圣制过宁王宅应制】张说
进酒忘忧观，箫韶喜降临。帝尧敦族礼，王季友兄心。
竹院龙鸣笛，梧宫凤绕林。大风将小雅，一字尽千金。

   卷87_27 【送崔二长史日知赴潞州】张说
东山怀卧理，南省怅悲翁。共见前途促，何知后会同。
莫轻一筵宴，明日半成空。况尔新离阙，思归迷梦中。

   卷87_36 【相州前池别许郑二判官景先神力】张说
数步圆塘水，双鸿戢羽仪。一飞乔木上，一返故林垂。
澹泊含秋景，虚明抱夜规。无因留绝翰，云海意差池。

   卷87_46 【南中别王陵成崇】张说
握手与君别，歧路赠一言。曹卿礼公子，楚媪馈王孙。
倏尔生六翮，翻飞戾九门。常怀客鸟意，会答主人恩。

   卷87_21 【惠文太子挽歌二首】张说
碣馆英灵在，瑶山美谥尊。剪桐悲曩戏，攻玉怆新恩。
宫仗传驰道，朝衣送国门。千秋谷门外，明月照西园。
梁国深文雅，淮王爱道仙。帝欢同宴日，神夺上宾年。
旒旐飞行树，帷宫宿野烟。指言君爱弟，挥泪满山川。

   卷87_33 【奉和圣制春日出苑应制（一作瞩目应令，一作明皇诗）】张说
禁林艳裔发青阳，春望逍遥出画堂。雨洗亭皋千亩绿，
风吹梅李一园香。鹤飞不去随青管，鱼跃翻来入彩航。
睿赏欢承天保定，遒文更睹日重光。

   卷88_31 【酬崔光禄冬日述怀赠答】张说
徐陈尝并作，枚马亦同时。各负当朝誉，俱承明主私。
夫君迈前侣，观国骋奇姿。山似鸣威凤，泉如出宝龟。
才雄子云笔，学广仲舒帷。紫绶拂三寺，朱门临九逵。
昔我含香日，联尔缙云司。朝携兰省步，夕退竹林期。
中路一分手，数载来何迟。求友还相得，群英复在兹。
留台少人务，方驾递寻追。涉玩怀同赏，沾芳忆共持。
迎宾南涧饮，载妓东城嬉。春郊绿亩秀，秋涧白云滋。
名画披人物，良书讨滞疑。兴来光不惜，欢往迹如遗。
岁晏罢行乐，层城间所思。夜魂灯处厌，朝发镜前衰。
忽枉崔駰什，兼流韦孟词。曲高弥寡和，主善代为师。
齐戒观华玉，留连叹色丝。终惭起予者，何足与言诗。

   卷88_35 【送苏合宫颋】张说
都邑群方首，商泉旧俗讹。变风须恺悌，成化伫弦歌。
畴昔珪璋友，雍容文雅多。振缨游省闼，锵玉宰京河。
别曲鸾初下，行轩雉尚过。百壶非饯意，流咏在人和。

   卷88_51 【巴丘春作】张说
日出洞庭水，春山挂断霞。江涔相映发，卉木共纷华。
湘戍南浮阔，荆关北望赊。湖阴窥魍魉，丘势辨巴蛇。
岛户巢为馆，渔人艇作家。自怜心问景，三岁客长沙。

   卷89_20 【又（一本此首同前第一首为二首）】张说
春来半月度，俗忌一时闲。不酌他乡酒，惟堪对楚山。

   卷89_32 【十五日夜御前口号踏歌词二首】张说
花萼楼前雨露新，长安城里太平人。
龙衔火树千重焰，鸡踏莲花万岁春。
帝宫三五戏春台，行雨流风莫妒来。
西域灯轮千影合，东华金阙万重开。

    卷90_1 【和尹懋登南楼】张均
客来已两春，更瞻韶光早。花鸟既环合，江山复骈抱。
楼形写北潭，堞势凌青岛。白云谢归雁，驰怀洛阳道。

    卷91_1 【偶游龙门北溪忽怀骊山别业因以言志示弟淑奉呈诸大僚】韦嗣立
幽谷杜陵边，风烟别几年。偶来伊水曲，溪嶂觉依然。
傍浦怜芳树，寻崖爱绿泉。岭云随马足，山鸟向人前。
地合心俱静，言因理自玄。短才叨重寄，尸禄愧妨贤。
每挹挂冠侣，思从初服旋。稻粱仍欲报，岁月坐空捐。
助岳无纤块，输溟谢末涓。还悟北辕失，方求南涧田。

   卷91_6 【酬崔光禄冬日述怀赠答】韦嗣立
亭伯负高名，羽仪称上京。魏珠能烛乘，秦璧许连城。
六月飞将远，三冬学已精。洛阳推贾谊，江夏贵黄琼。
推演中都术，旋参河尹声。累迁登御府，移拜践名卿。
庭聚歌钟丽，门罗棨戟荣。鹦杯飞广席，兽火列前楹。
散诞林园意，殷勤敬爱情。无容抱衰疾，良宴每招迎。
契得心逾重，言忘道益真。相勖忠义节，共谈词赋英。
雕虫曾靡弃，白凤已先鸣。光接神愈骇，音来味不成。
短歌甘自思，鸿藻弥难清。东里方希润，西河敢窃明。
厚诬空见迫，丧德岂无诚。端守宫闱地，寒烟朝暮平。
顾才无术浅，怀器识忧盈。月下对云阙，风前闻夜更。
昌年虽共偶，欢会此难并。为怜漳浦曲，沉痼有刘桢。

   卷91_10 【冬日述怀奉呈韦祭酒张左丞兰台名贤】崔日知
弱龄好经籍，披卷即怡然。覃精四十载，驰骋数千言。
孔壁采遗篆，周韦考绝编。袁公论剑术，孙子叙兵篇。
鲁史君臣道，姬书日月悬。从师改炎燠，负笈遍山川。
上异西河夏，中非北海玄。光荣拾青紫，名价接通贤。
既重万钟乐，宁思二顷田。长戟同分虎，高冠亚附蝉。
晚怀重虚旷，养志息雕镌。登高惭思拙，匠物谢情妍。
不慕张平子，宁希王仲宣。谁谓登龙日，翻成刻鹄年。
循循劳善诱，轧轧思微牵。琢磨才既竭，钻仰德弥坚。
朽木诚为谕，扪心徒自怜。终期吞鸟梦，振翼上云烟。
赋成先掷地，词高直掞天。更执抠衣礼，仍开函丈筵。
雾披槐市蔼，水静璧池圆。愿逐从风叶，飞舞翰林前。

   卷91_15 【奉和春日途中喜雨应诏】魏知古
皇舆向洛城，时雨应天行。丽日登岩送，阴云出野迎。
濯枝林杏发，润叶渚蒲生。丝入纶言喜，花依锦字明。
微臣忝东观，载笔伫西成。

   卷92_28 【享龙池乐第八章】李乂
星分邑里四人居，水洊源流万顷馀。魏国君王称象处，
晋家蕃邸化龙初。青蒲暂似游梁马，绿藻还疑宴镐鱼。
自有神灵滋液地，年年云物史官书。

   卷92_38 【侍宴桃花园咏桃花应制】李乂
绮萼成蹊遍籞芳，红英扑地满筵香。
莫将秋宴传王母，来比春华奉圣皇。

   卷93_4 【饯唐州高使君赴任】卢藏用
饯酒临丰树，褰帷出鲁阳。蕙兰春已晚，桐柏路犹长。
祖逖方城镇，安期外氏乡。从来二千石，天子命唯良。

   卷93_15 【仪坤庙乐章二首】薛稷
阳灵配德，阴魄昭升。尧坛凤下，汉室龙兴。伣天作对，
前旒是凝。化行南国，道盛西陵。造舟集灌，无德而称。
我粢既洁，我醴既澄。阴阴灵庙，光灵若凭。德馨惟飨，
孝思烝烝。乾道既亨，坤元以贞。肃雍攸在，辅佐斯成。
外睦九族，内光一庭。克生睿哲，祚我休明。钦若徽范，
悠哉淑灵。建兹清宫，于彼上京。缩茅以献，絜秬惟馨。
实受其福，斯乎亿龄。

   卷93_19 【秋日还京陕西十里作】薛稷
驱车越陕郊，北顾临大河。隔河望乡邑，秋风水增波。
西登咸阳途，日暮忧思多。傅岩既纡郁，首山亦嵯峨。
操筑无昔老，采薇有遗歌。客游节回换，人生知几何。

   卷94_7 【怨歌行】吴少微
城南有怨妇，含情傍芳丛。自谓二八时，歌舞入汉宫。
皇恩数流眄，承幸玉堂中。绿柏黄花催夜酒，
锦衣罗袂逐春风。建章西宫焕若神，燕赵美女三千人。
君王厌德不忘新，况群艳冶纷来陈。是时别君不再见，
三十三春长信殿。长信重门昼掩关，清房晓帐幽且闲。
绮窗虫网氛尘色，文轩莺对桃李颜。天王贵宫不贮老，
浩然含泪今来还。自怜春色转晚暮，试逐佳游芳草路。
小腰丽女夺人奇，金鞍少年曾不顾。（有逸句）
归来谁为夫，请谢西家妇，莫辞先醉解罗襦。

   卷94_12 【蜀中言怀】王適
独坐年将暮，常怀志不通。有时须问影，无事却书空。
弃置如天外，平生似梦中。蓬心犹是客，华发欲成翁。
迹滞魂逾窘，情乖路转穷。别离同夜月，愁思隔秋风。
老少悲颜驷，盈虚悟翟公。时来不可问，何用求童蒙。

   卷94_18 【长门怨（一作刘皂诗）】齐浣
宫殿沉沉月欲分，昭阳更漏不堪闻。
珊瑚枕上千行泪，不是思君是恨君。

   卷95_28 【七夕曝衣篇】沈佺期
君不见昔日宜春太液边，披香画阁与天连。
灯火灼烁九微映，香气氛氲百和然。此夜星繁河正白，
人传织女牵牛客。宫中扰扰曝衣楼，天上娥娥红粉席。
曝衣何许曛半黄，宫中彩女提玉箱。珠履奔腾上兰砌，
金梯宛转出梅梁。绛河里，碧烟上，双花伏兔画屏风，
四子盘龙擎斗帐。舒罗散縠云雾开，缀玉垂珠星汉回。
朝霞散彩羞衣架，晚月分光劣镜台。上有仙人长命绺，
中看玉女迎欢绣。玳瑁帘中别作春，珊瑚窗里翻成昼。
椒房金屋宠新流，意气骄奢不自由。汉文宜惜露台费，
晋武须焚前殿裘。

   卷96_28 【上之回】沈佺期
制书下关右，天子问回中。坛墠经过远，威仪侍从雄。
黄麾摇昼日，青幰曳松风。回望甘泉道，龙山隐汉宫。

   卷96_31 【牛女（一作宋之问诗）】沈佺期
粉席秋期缓，针楼别怨多。奔龙争度日，飞鹊乱填河。
失喜先临镜，含羞未解罗。谁能留夜色，来夕倍还梭。

   卷96_32 【杂诗三首（一本连前春闺作杂诗四首）】沈佺期
落叶惊秋妇，高砧促暝机。蜘蛛寻月度，萤火傍人飞。
清镜红埃入，孤灯绿焰微。怨啼能至晓，独自懒缝衣。
妾家临渭北，春梦著辽西。何苦朝鲜郡，年年事鼓鼙。
燕来红壁语，莺向绿窗啼。为许长相忆，阑干玉箸齐。
闻道黄龙戍，频年不解兵。可怜闺里月，长在汉家营。
少妇今春意，良人昨夜情。谁能将旗鼓，一为取龙城。

   卷96_50 【岭表逢寒食】沈佺期
岭外无寒食，春来不见饧。洛阳新甲子，何日是清明。
花柳争朝发，轩车满路迎。帝乡遥可念，肠断报亲情。

   卷96_51 【驩州南亭夜望】沈佺期
昨夜南亭望，分明梦洛中。室家谁道别，儿女案尝同。
忽觉犹言是，沉思始悟空。肝肠馀几寸，拭泪坐春风。

   卷96_53 【咸阳览古】沈佺期
咸阳秦帝居，千载坐盈虚。版筑林光尽，坛场霤听疏。
野桥疑望日，山火类焚书。唯有骊峰在，空闻厚葬馀。

   卷96_58 【喜赦】沈佺期
去岁投荒客，今春肆眚归。律通幽谷暖，盆举太阳辉。
喜气迎冤气，青衣报白衣。还将合浦叶，俱向洛城飞。

   卷96_67 【龙池篇（唐享龙池乐章第三章）】沈佺期
龙池跃龙龙已飞，龙德先天天不违。池开天汉分黄道，
龙向天门入紫微。邸第楼台多气色，君王凫雁有光辉。
为报寰中百川水，来朝此地莫东归。

   卷96_74 【遥同杜员外审言过岭】沈佺期
天长地阔岭头分，去国离家见白云。洛浦风光何所似，
崇山瘴疠不堪闻。南浮涨海人何处，北望衡阳雁几群。
两地江山万馀里，何时重谒圣明君。

   卷97_6 【仙萼池亭侍宴应制】沈佺期
步辇寻丹嶂，行宫在翠微。川长看鸟灭，谷转听猿稀。
天磴扶阶迥，云泉透户飞。闲花开石竹，幽叶吐蔷薇。
径狭难留骑，亭寒欲进衣。白龟来献寿，仙吹返彤闱。

   卷97_11 【同李舍人冬日集安乐公主山池】沈佺期
尝闻天女贵，家即帝宫连。亭插宜春果，山冲太液泉。
桥低乌鹊夜，台起凤凰年。故事犹如此，新图更可怜。
紫岩妆阁透，青嶂妓楼悬。峰夺香炉巧，池偷明镜圆。
梅花寒待雪，桂叶晚留烟。兴尽方投辖，金声还复传。

   卷97_35 【哭道士刘无得】沈佺期
闻有玄都客，成仙不易祈。蓬莱向清浅，桃杏欲芳菲。
缩地黄泉出，升天白日飞。少微星夜落，高掌露朝晞。
吐甲龙应出，衔符鸟自归。国人思负局，天子惜被衣。
花月留丹洞，琴笙阁翠微。嗟来子桑扈，尔独返于几。

   卷98_7 【陪燕公游灉湖上寺】赵冬曦
江外多山水，招要步马来。琴将天籁合，酒共鸟声催。
岩坐攀红药，溪行爱绿苔。所怀非此地，游望亦裴回。

   卷98_13 【奉答燕公】赵冬曦
谁道零陵守，东过此地游。友僚同省阁，昆弟接荆州。
我逐江潭雁，君随海上鸥。屡伤神气阻，久别鬓毛秋。
疑岭春应遍，阳台雨欲收。主人情未尽，高驾少淹留。

   卷98_28 【桐竹赠张燕公】李伯鱼
北竹青桐北，南桐绿竹南。竹林君早爱，桐树我初贪。
凤栖桐不愧，凤食竹何惭。栖食更如此，馀非凤所堪。

   卷99_27 【临川送别】卢僎
秋郊日半隐，野树烟初映。风水正萧条，那甚动离咏。

   卷102_10 【奉和立春内出彩花树应制】武平一
銮辂青旂下帝台，东郊上苑望春来。黄莺未解林间啭，
红蕊先从殿里开。画阁条风初变柳，银塘曲水半含苔。
欣逢睿藻光韶律，更促霞觞畏景催。

   卷104_9 【陪游上苑遇雪（一作刘宪诗）】萧至忠
龙骖晓入望****，正逢春雪舞春风。
花光并在天文上，寒气行销御酒中。

   卷104_23 【奉和九日幸临渭亭登高应制得花字】赵彦伯
九日报仙家，三秋转岁华。呼鹰下鸟路，戏马出龙沙。
簪挂丹萸蕊，杯浮紫菊花。所愿同微物，年年共辟邪。

   卷106_17 【奉和幸大荐福寺（寺即中宗旧宅）】郑愔
旧邸三乘辟，佳辰万骑留。兰图奉叶偈，芝盖拂花楼。
国会人王法，宫还天帝游。紫云成宝界，白水作禅流。
雁塔昌基远，鹦林睿藻抽。欣承大风曲，窃预小童讴。

   卷106_18 【同韦舍人早朝】郑愔
瑞阙龙居峻，宸庭凤掖深。才良寄天綍，趋拜侣朝簪。
飞马看来影，喧车识驻音。重轩轻雾入，洞户落花侵。
闻有题新翰，依然想旧林。同声惭卞玉，谬此托韦金。

   卷107_7 【奉和送金城公主适西蕃应制】徐坚
星汉下天孙，车服降殊蕃。匣中词易切，马上曲虚繁。
关塞移朱帐，风尘暗锦轩。箫声去日远，万里望河源。

   卷107_8 【饯许州宋司马赴任】徐坚
旧许星车转，神京祖帐开。断烟伤别望，零雨送离杯。
辞燕依空绕，宾鸿入听哀。分襟与秋气，日夕共悲哉。

   卷108_13 【奉和圣制送张说上集贤学士赐宴（赋得华字）】韦述
修文中禁启，改字令名加。台座征人杰，书坊应国华。
赋诗开广宴，赐酒酌流霞。云散明金阙，池开照玉沙。
掖垣留宿鸟，温树落馀花。谬此天光及，衔恩醉日斜。

   卷108_30 【大漠行】胡皓
单于犯蓟壖，虏骑略萧边。南山木叶飞下地，
北海蓬根乱上天。科斗连营太原道，鱼丽合阵武威川。
三军遥倚伏，万里相驰逐。旌旆悠悠静潮源，
鼙鼓喧喧动卢谷。穷徼出幽陵，吁嗟倦寝兴。
马蹄冻溜石，胡毳暖生冰。云沙泱漭天光闭，
河塞阴沉海色凝。崆峒北国谁能托，萧索边心常不乐。
近见行人畏白龙，遥闻公主愁黄鹤。阳春半，岐路间；
瑶台苑，玉门关。百花芳树红将歇，二月兰皋绿未还。
阵云不散鱼龙水，雨雪犹飞鸿鹄山。山嶂绵连那可极，
路远辛勤梦颜色。北堂萱草不寄来，东园桃李长相忆。
汉将纷纭攻战盈，胡寇萧条幽朔清。韩昌拜节偏知送，
郑吉驱旌坐见迎。火绝烟沉左西极，谷静山空右北平。
但得将军能百胜，不须天子筑长城。

   卷109_8 【句】李泌
青青东门柳，岁晏复憔悴。（见《邺侯家传》）
良弓摧折久，谁识是龙韬。（见《吟窗杂录》）
旋沫翻成碧玉池，添酥散出琉璃眼。（《赋茶》）

   卷110_2 【东封山下宴群臣】张谔
万里扈封峦，群公遇此欢。幔城连夜静，霜仗满空寒。
辇路宵烟合，旌门晓月残。明朝陪圣主，山下礼圆坛。

   卷110_7 【还京（一作广陵送别宋员外佐越郑舍人还京一作韦述诗）】张谔
朱绂临秦望，皇华赴洛桥。文章南渡越，书奏北归朝。
树入江云尽，城衔海月遥。秋风将客思，川上晚萧萧。

   卷110_18 【经慈涧题】郑繇
岸与恩同广，波将慈共深。涓涓劳日夜，长似下流心。

   卷111_11 【奉和圣制送张尚书巡边】王丘
德业蕴时宗，幽符梦象通。台司计祈父，师律总元戎。
出入敷能政，谋猷体至公。赠行光睿什，宴别感宸衷。
文炳高天曜，恩垂湛露融。建牙之塞表，鸣鼓接云中。
策密鬼神秘，威成剑骑雄。朔门正炎月，兵气已秋风。
肃杀从此始，方知胡运穷。

   卷111_19 【奉和圣制送张说巡边】卢从愿
上将发文昌，中军静朔方。占星引旌节，择日拜坛场。
礼乐临轩送，威声出塞扬。安边俟帷幄，制胜在岩廊。
作鼓将军气，投醪壮士觞。戒途遵六月，离赠动三光。
槐路清梅暑，蘅皋起麦凉。时文仰雄伯，耀武震遐荒。
衽席知无战，兵戈示不忘。伫闻歌杕杜，凯入系名王。

   卷112_15 【咏柳（一作柳枝词）】贺知章
碧玉妆成一树高，万条垂下绿丝绦。
不知细叶谁裁出，二月春风似剪刀。

   卷113_8 【奉和姚令公驾幸温汤喜雪应制】苏绾
汉主新丰邑，周王尚父师。云符沛童唱，雪应海神期。
林变惊春早，山明讶夕迟。况逢温液霈，恩重御裘诗。

   卷114_13 【武陵桃源送人】包融
武陵川径入幽遐，中有鸡犬秦人家。
先时见者为谁耶，源水今流桃复花。

   卷114_19 【渡扬子江】丁仙芝
桂楫中流望，空波两畔明。林开扬子驿，山出润州城。
海尽边阴静，江寒朔吹生。更闻风叶下，淅沥度秋声。

   卷114_20 【长宁公主旧山池】丁仙芝
平阳旧池馆，寂寞使人愁。座卷流黄簟，帘垂白玉钩。
庭闲花自落，门闭水空流。追想吹箫处，应随仙鹤游。

   卷114_27 【奉和扈从温泉宫承恩赐浴】蔡希周
天行云从指骊宫，浴日馀波锡诏同。彩殿氤氲拥香溜，
纱窗宛转闭和风。来将兰气冲皇泽，去引星文捧碧空。
自怜遇坎便能止，愿托仙槎路未通。

   卷114_35 【采莲词】张潮
朝出沙头日正红，晚来云起半江中。
赖逢邻女曾相识，并著莲舟不畏风。

   卷114_61 【南中感怀】樊晃
南路蹉跎客未回，常嗟物候暗相催。
四时不变江头草，十月先开岭上梅。

   卷115_17 【闰月七日织女】王湾
耿耿曙河微，神仙此夜稀。今年七月闰，应得两回归。

   卷115_19 【应诏赋得除夜（一作王諲诗）】史青
今岁今宵尽，明年明日催。寒随一夜去，春逐五更来。
气色空中改，容颜暗里回。风光人不觉，已著后园梅。

   卷118_5 【丹阳行】孙逖
丹阳古郡洞庭阴，落日扁舟此路寻。传是东南旧都处，
金陵中断碧江深。在昔风尘起，京都乱如燬。
双阙戎虏间，千门战场里。传闻一马化为龙，
南渡衣冠亦愿从。石头横帝里，京口拒戎锋。
青枫林下回天跸，杜若洲前转国容。都门不见河阳树，
辇道唯闻建业钟。中原悠悠几千里，欲扫欃枪未云已。
英雄倾夺何纷然，一盛一衰如逝川。可怜宫观重江里，
金镜相传三百年。自从龙见圣人出，六合车书混为一。
昔年王气今何在，并向长安就尧日。荆榛古木闭荒阡，
共道繁华不复全。赤县唯馀江树月，黄图半入海人烟。
暮来山水登临遍，览古愁吟泪如霰。唯有空城多白云，
春风淡荡无人见。

   卷118_30 【宴越府陈法曹西亭】孙逖
公府西岩下，红亭间白云。雪梅初度腊，烟竹稍迎曛。
水木涵澄景，帘栊引霁氛。江南归思逼，春雁不堪闻。

   卷118_33 【宿云门寺阁】孙逖
香阁东山下，烟花象外幽。悬灯千嶂夕，卷幔五湖秋。
画壁馀鸿雁，纱窗宿斗牛。更疑天路近，梦与白云游。

   卷118_38 【夜到润州】孙逖
夜入丹阳郡，天高气象秋。海隅云汉转，江畔火星流。
城郭传金柝，闾阎闭绿洲。客行凡几夜，新月再如钩。

   卷118_42 【故陈州刺史赠兵部尚书韦公挽词】孙逖
奕叶金章贵，连枝鼎位尊。台庭为凤穴，相府是鴒原。
世阅空悲命，泉幽不返魂。惟馀汉臣史，继术赞韦门。

   卷118_48 【奉和李右相赏会昌林亭】孙逖
贤相初陪跸，灵山本降神。作京雄近县，开阁宠平津。
地胜林亭好，时清宴赏频。百泉萦草木，万井布郊畛。
德与春和盛，功将造化邻。还嗤渭滨叟，岁晚独垂纶。

   卷118_54 【江行有怀】孙逖
秋水明川路，轻舟转石圻。霜多山橘熟，寒至浦禽稀。
飞席乘风势，回流荡日晖。昼行疑海若，夕梦识江妃。
野霁看吴尽，天长望洛非。不知何岁月，一似暮潮归。

   卷118_55 【长洲苑（吴黄武中，此地校猎）】孙逖
吴王初鼎峙，羽猎骋雄才。辇道阊门出，军容茂苑来。
山从列嶂转，江自绕林回。剑骑缘汀入，旌门隔屿开。
合离纷若电，驰逐溢成雷。胜地虞人守，归舟汉女陪。
可怜夷漫处，犹在洞庭隈。山静吟猿父，城空应雉媒。
戎行委乔木，马迹尽黄埃。揽涕问遗老，繁华安在哉。

   卷119_8 【对酒吟】崔国辅
行行日将夕，荒村古冢无人迹。蒙笼荆棘一鸟吟，
屡唱提壶沽酒吃。古人不达酒不足，遗恨精灵传此曲。
寄言世上诸少年，平生且尽杯中醁。

   卷119_16 【古意二首】崔国辅
玉笼薰绣裳，著罢眠洞房。不能春风里，吹却兰麝香。
种棘遮蘼芜，畏人来采杀。比至狂夫还，看看几花发。

   卷119_23 【王孙游】崔国辅
自与王孙别，频看黄鸟飞。应由春草误，著处不成归。

   卷119_29 【秦女卷衣（一作妾薄命）】崔国辅
虽入秦帝宫，不上秦帝床。夜夜玉窗里，与他卷衣裳。

   卷119_30 【今别离】崔国辅
送别未能旋，相望连水口。船行欲映洲，几度急摇手。

   卷121_4 【流崖州至鬼门关作】杨炎
一去一万里，千知千不还。崖州何处在，生度鬼门关。

   卷121_12 【题石窟（寺魏孝文所置）】宋昱
梵宇开金地，香龛凿铁围。影中群象动，空里众灵飞。
檐牖笼朱旭，房廊挹翠微。瑞莲生佛步，瑶树挂天衣。
邀福功虽在，兴王代久非。谁知云朔外，更睹化胡归。

   卷122_9 【永城使风】卢象
长风起秋色，细雨含落晖。夕鸟向林去，晚帆相逐飞。
虫声出乱草，水气薄行衣。一别故乡道，悠悠今始归。

   卷122_20 【寄河上段十六（一作王维诗）】卢象
与君相识即相亲，闻道君家住孟津。
为见行舟试借问，客中时有洛阳人。

   卷122_22 【八月十五日象自江东止田园移庄…诗三首（俱见王维集）】卢象
谢病始告归，依然入桑梓。家人皆伫立，相候衡门里。
畴类皆长年，成人旧童子。上堂家庆毕，愿与亲姻迩。
论旧或馀悲，思存且相喜。田园转芜没，但有寒泉水。
衰柳日萧条，秋光清邑里。入门乍如客，休骑非便止。
中饮顾王程，离忧从此始。
两妹日长成，双鬟将及人。已能持宝瑟，自解掩罗巾。
念昔别时小，未知疏与亲。今来识离恨，掩泪方殷勤。
小弟更孩幼，归来不相识。同居虽渐惯，见人犹默默。
宛作越人言，殊乡甘水食。别此最为难，泪尽有馀忆。

   卷123_5 【嵩山十志十首·云锦淙】卢鸿一
云锦淙者，盖激溜冲攒，倾石丛倚，鸣湍叠濯，喷若雷风，
诡辉分丽，焕若云锦。可以莹发灵瞩，幽玩忘归。
及匪士观之，则反曰寒泉伤玉趾矣。词曰：
水攒冲兮石丛耸，焕云锦兮喷汹涌。苔駮荦兮草夤缘，
芳幂幂兮濑溅溅。石攒丛兮云锦淙，波连珠兮文沓缝。
有洁冥者媚此幽，漱灵液兮乐天休，实获我心兮夫何求。

   卷124_6 【题襄阳图】徐安贞
画得襄阳郡，依然见昔游。岘山思驻马，汉水忆回舟。
丹壑常含霁，青林不换秋。图书空咫尺，千里意悠悠。

   卷124_20 【句】陆海
忽然一曲称君心，破却中人百家产。（《讽刺诗》）
城外平人驱欲尽，帐中犹打衮花球。（《讽刺诗》）

   卷124_22 【和从叔禄愔元日早朝】李元操
铜浑变秋节，玉律动年灰。暧暧城霞旦，隐隐禁门开。
众灵凑仙府，百神朝帝台。叶令双凫至，梁王驷马来。
戈鋋映林阙，歌管拂尘埃。保章望瑞气，尚书免火灾。
冠冕多秀士，簪裾饶上才。谁怜张仲蔚，日暮反蒿莱。

   卷125_57 【春中田园作】王维
屋上春鸠鸣，村边杏花白。持斧伐远扬，荷锄觇泉脉。
归燕识故巢，旧人看新历。临觞忽不御，惆怅远行客。

   卷125_65 【宿郑州】王维
朝与周人辞，暮投郑人宿。他乡绝俦侣，孤客亲僮仆。
宛洛望不见，秋霖晦平陆。田父草际归，村童雨中牧。
主人东皋上，时稼绕茅屋。虫思机杼悲，雀喧禾黍熟。
明当渡京水，昨晚犹金谷。此去欲何言，穷边徇微禄。

   卷125_74 【济上四贤咏·郑霍二山人（一作寄崔郑二山人）】王维
翩翩繁华子，多出金张门。幸有先人业，早蒙明主恩。
童年且未学，肉食骛华轩。岂乏中林士，无人荐至尊。
郑公老泉石，霍子安丘樊。卖药不二价，著书盈万言。
息阴无恶木，饮水必清源。吾贱不及议，斯人竟谁论。

   卷125_75 【过太乙观贾生房】王维
昔余栖遁日，之子烟霞邻。共携松叶酒，俱篸竹皮巾。
攀林遍岩洞，采药无冬春。谬以道门子，征为骖御臣。
常恐丹液就，先我紫阳宾。夭促万涂尽，哀伤百虑新。
迹峻不容俗，才多反累真。泣对双泉水，还山无主人。

   卷125_83 【休假还旧业便使（一作卢象诗）】王维
谢病始告归，依依入桑梓。家人皆伫立，相候衡门里。
时辈皆长年，成人旧童子。上堂嘉庆毕，顾与姻亲齿。
论旧忽馀悲，目存且相喜。田园转芜没，但有寒泉水。
衰柳日萧条，秋光清邑里。入门乍如客，休骑非便止。
中饮顾王程，离忧从此始。

   卷125_105 【问寇校书双谿】王维
君家少室西，为复少室东，别来几日今春风。
新买双谿定何似，馀生欲寄白云中。

   卷125_106 【寄崇梵僧（崇梵寺近东阿覆釜村）】王维
崇梵僧，崇梵僧，秋归覆釜春不还。落花啼鸟纷纷乱，
涧户山窗寂寂闲。峡里谁知有人事，郡中遥望空云山。

   卷125_113 【双黄鹄歌送别（时为节度判官，在凉州作）】王维
天路来兮双黄鹄，云上飞兮水上宿，抚翼和鸣整羽族。
不得已，忽分飞，家在玉京朝紫微，主人临水送将归。
悲笳嘹唳垂舞衣，宾欲散兮复相依。几往返兮极浦，
尚裴回兮落晖。岸上火兮相迎，将夜入兮边城。
鞍马归兮佳人散，怅离忧兮独含情。

   卷126_3 【从岐王夜宴卫家山池应教】王维
座客香貂满，宫娃绮幔张。涧花轻粉色，山月少灯光。
积翠纱窗暗，飞泉绣户凉。还将歌舞出，归路莫愁长。

   卷126_7 【寄荆州张丞相】王维
所思竟何在，怅望深荆门。举世无相识，终身思旧恩。
方将与农圃，艺植老丘园。目尽南飞雁，何由寄一言。

   卷126_15 【酬贺四赠葛巾之作】王维
野巾传惠好，兹贶重兼金。嘉此幽栖物，能齐隐吏心。
早朝方暂挂，晚沐复来簪。坐觉嚣尘远，思君共入林。

   卷126_18 【送封太守】王维
忽解羊头削，聊驰熊首轓。扬舲发夏口，按节向吴门。
帆映丹阳郭，枫攒赤岸村。百城多候吏，露冕一何尊。

   卷126_23 【同崔兴宗送衡岳瑗公南归】王维
言从石菌阁，新下穆陵关。独向池阳去，白云留故山。
绽衣秋日里，洗钵古松间。一施传心法，唯将戒定还。

   卷126_31 【送赵都督赴代州得青字】王维
天官动将星，汉上柳条青。万里鸣刁斗，三军出井陉。
忘身辞凤阙，报国取龙庭。岂学书生辈，窗间老一经。

   卷126_44 【初出济州别城中故人（一作被出济州）】王维
微官易得罪，谪去济川阴。执政方持法，明君照此心。
闾阎河润上，井邑海云深。纵有归来日，各愁年鬓侵。

   卷126_48 【过崔驸马山池】王维
画楼吹笛妓，金碗酒家胡。锦石称贞女，青松学大夫。
脱貂贳桂醑，射雁与山厨。闻道高阳会，愚公谷正愚。

   卷126_60 【终南别业（一作初至山中，一作入山寄城中故人）】王维
中岁颇好道，晚家南山陲。兴来每独往，胜事空自知。
行到水穷处，坐看云起时。偶然值林叟，谈笑无还期。

   卷126_66 【辋川闲居】王维
一从归白社，不复到青门。时倚檐前树，远看原上村。
青菰临水拔，白鸟向山翻。寂寞於陵子，桔槔方灌园。

   卷126_84 【留别丘为】王维
归鞍白云外，缭绕出前山。今日又明日，自知心不闲。
亲劳簪组送，欲趁莺花还。一步一回首，迟迟向近关。

   卷126_88 【恭懿太子挽歌五首】王维
何悟藏环早，才知拜璧年。翀天王子去，对日圣君怜。
树转宫犹出，笳悲马不前。虽蒙绝驰道，京兆别开阡。
兰殿新恩切，椒宫夕临幽。白云随凤管，明月在龙楼。
人向青山哭，天临渭水愁。鸡鸣常问膳，今恨玉京留。
骑吹凌霜发，旌旗夹路陈。凯容金节护，册命玉符新。
傅母悲香褓，君家拥画轮。射熊今梦帝，秤象问何人。
苍舒留帝宠，子晋有仙才。五岁过人智，三天使鹤催。
心悲阳禄馆，目断望思台。若道长安近，何为更不来。
西望昆池阔，东瞻下杜平。山朝豫章馆，树转凤凰城。
五校连旗色，千门叠鼓声。金环如有验，还向画堂生。

   卷126_92 【达奚侍郎夫人寇氏挽词二首】王维
束带将朝日，鸣环映牖辰。能令谏明主，相劝识贤人。
遗挂空留壁，回文日覆尘。金蚕将画柳，何处更知春。
女史悲彤管，夫人罢锦轩。卜茔占二室，行哭度千门。
秋日光能淡，寒川波自翻。一朝成万古，松柏暗平原。

   卷127_11 【和仆射晋公扈从温汤（时为右补阙）】王维
天子幸新丰，旌旗渭水东。寒山天仗外，温谷幔城中。
奠玉群仙座，焚香太乙宫。出游逢牧马，罢猎见非熊。
上宰无为化，明时太古同。灵芝三秀紫，陈粟万箱红。
王礼尊儒教，天兵小战功。谋犹归哲匠，词赋属文宗。
司谏方无阙，陈诗且未工。长吟吉甫颂，朝夕仰清风。

   卷127_21 【山中示弟】王维
山林吾丧我，冠带尔成人。莫学嵇康懒，且安原宪贫。
山阴多北户，泉水在东邻。缘合妄相有，性空无所亲。
安知广成子，不是老夫身。

   卷127_29 【游悟真寺（一作王缙诗）】王维
闻道黄金地，仍开白玉田。掷山移巨石，咒岭出飞泉。
猛虎同三径，愁猿学四禅。买香然绿桂，乞火踏红莲。
草色摇霞上，松声泛月边。山河穷百二，世界接三千。
梵宇聊凭视，王城遂渺然。灞陵才出树，渭水欲连天。
远县分诸郭，孤村起白烟。望云思圣主，披雾隐群贤。
薄宦惭尸素，终身拟尚玄。谁知草庵客，曾和柏梁篇。

   卷127_30 【与苏卢二员外期游方丈寺而苏不至，因有是作】王维
共仰头陀行，能忘世谛情。回看双凤阙，相去一牛鸣。
法向空林说，心随宝地平。手巾花氎净，香帔稻畦成。
闻道邀同舍，相期宿化城。安知不来往，翻得似无生。

   卷127_34 【东谿玩月（一作王昌龄诗）】王维
月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
清灯入幽梦，破影抱空峦。恍惚琴窗里，松谿晓思难。

   卷128_22 【班婕妤三首】王维
玉窗萤影度，金殿人声绝。秋夜守罗帷，孤灯耿不灭。
宫殿生秋草，君王恩幸疏。那堪闻凤吹，门外度金舆。
怪来妆阁闭，朝下不相迎。总向春园里，花间笑语声。

   卷128_27 【辋川集·鹿柴】王维
空山不见人，但闻人语响。返景入深林，复照青苔上。

   卷128_37 【辋川集·白石滩】王维
清浅白石滩，绿蒲向堪把。家住水东西，浣纱明月下。

   卷128_45 【皇甫岳云溪杂题五首·鸬鹚堰】王维
乍向红莲没，复出清蒲飏。独立何褵褷，衔鱼古查上。

   卷128_48 【答裴迪辋口遇雨忆终南山之作】王维
淼淼寒流广，苍苍秋雨晦。君问终南山，心知白云外。

   卷128_51 【赠韦穆十八】王维
与君青眼客，共有白云心。不向东山去，日令春草深。

   卷128_68 【少年行四首】王维
新丰美酒斗十千，咸阳游侠多少年。
相逢意气为君饮，系马高楼垂柳边。
出身仕汉羽林郎，初随骠骑战渔阳。
孰知不向边庭苦，纵死犹闻侠骨香。
一身能擘两雕弧，虏骑千重只似无。
偏坐金鞍调白羽，纷纷射杀五单于。
汉家君臣欢宴终，高议云台论战功。
天子临轩赐侯印，将军佩出明光宫。

   卷128_76 【送沈子归江东（一作送沈子福之）】王维
杨柳渡头行客稀，罟师荡桨向临圻。
唯有相思似春色，江南江北送君归。

   卷128_82 【菩提寺禁裴迪来相看说逆贼等凝碧池上作音乐…示裴迪】王维
万户伤心生野烟，百僚何日更朝天。
秋槐叶落空宫里，凝碧池头奏管弦。

    卷129_1 【古离别】王缙
下阶欲离别，相对映兰丛。含辞未及吐，泪落兰丛中。
高堂静秋日，罗衣飘暮风。谁能待明月，回首见床空。

   卷129_7 【送孙秀才（以下二首一作王维诗）】王缙
帝城风日好，况复建平家。玉枕双纹簟，金盘五色瓜。
山中无鲁酒，松下饭胡麻。莫厌田家苦，归期远复赊。

   卷129_25 【辋川集二十首·柳浪】裴迪
映池同一色，逐吹散如丝。结阴既得地，何谢陶家时。

   卷129_38 【同王右丞送瑗公南归】崔兴宗
行苦神亦秀，泠然谿上松。铜瓶与竹杖，来自祝融峰。
常愿入灵岳，藏经访遗踪。南归见长老，且为说心胸。

   卷129_42 【酬王维卢象见过林亭】崔兴宗
穷巷空林常闭关，悠然独卧对前山。
今朝忽枉嵇生驾，倒屣开门遥解颜。

   卷130_11 【孟门行】崔颢
黄雀衔黄花，翩翩傍檐隙。本拟报君恩，如何反弹射。
金罍美酒满座春，平原爱才多众宾。满堂尽是忠义士，
何意得有谗谀人。谀言反覆那可道，能令君心不自保。
北园新栽桃李枝，根株未固何转移。成阴结实君自取，
若问傍人那得知。

   卷130_16 【川上女】崔颢
川上女，晚妆鲜，日落青渚试轻楫。汀长花满正回船，
暮来浪起风转紧。自言此去横塘近，绿江无伴夜独行，
独行心绪愁无尽。

   卷130_30 【送单于裴都护赴西河】崔颢
征马去翩翩，城秋月正圆。单于莫近塞，都护欲临边。
汉驿通烟火，胡沙乏井泉。功成须献捷，未必去经年。

   卷130_39 【维扬送友还苏州】崔颢
长安南下几程途，得到邗沟吊绿芜。
渚畔鲈鱼舟上钓，羡君归老向东吴。

   卷131_5 【田家即事】祖咏
旧居东皋上，左右俯荒村。樵路前傍岭，田家遥对门。
欢娱始披拂，惬意在郊原。馀霁荡川雾，新秋仍昼昏。
攀条憩林麓，引水开泉源。稼穑岂云倦，桑麻今正繁。
方求静者赏，偶与潜夫论。鸡黍何必具，吾心知道尊。

   卷131_11 【宴吴王宅】祖咏
吴王承国宠，列第禁城东。连夜征词客，当春试舞童。
砌分池水岸，窗度竹林风。更待西园月，金尊乐未终。

   卷131_17 【过郑曲】祖咏
路向荣川谷，晴来望尽通。细烟生水上，圆月在舟中。
岸势迷行客，秋声乱草虫。旅怀劳自慰，淅淅有凉风。

   卷131_23 【泊扬子津】祖咏
才入维扬郡，乡关此路遥。林藏初过雨，风退欲归潮。
江火明沙岸，云帆碍浦桥。客衣今日薄，寒气近来饶。

   卷131_30 【汝坟秋同仙州王长史翰闻百舌鸟】祖咏
秋天闻好鸟，惊起出帘帷。却念殊方月，能鸣巳后时。
迁乔诚可早，出谷此何迟。顾影惭无对，怀群空所思。
凄凉岁欲晚，萧索燕将辞。留听未终曲，弥令心独悲。
高飞凭力致，巧啭任天姿。返覆知而静，间关断若遗。
花繁上林路，霜落汝川湄。且长凌风翮，乘春自有期。

   卷132_15 【宋少府东溪泛舟】李颀
登岸还入舟，水禽惊笑语。晚叶低众色，湿云带残暑。
落日乘醉归，溪流复几许。

   卷132_14 【春送从叔游襄阳】李颀
言别恨非一，弃置我宗英。向用五经笥，今为千里行。
裹粮顾庭草，羸马诘朝鸣。斗酒对寒食，杂花宜晚晴。
春衣采洲路，夜饮南阳城。客梦岘山晓，渔歌江水清。
楚俗少相知，远游难称情。同人应馆谷，刺史在郊迎。
只合侍丹扆，翻令辞上京。时方春欲暮，叹息向流莺。

   卷132_18 【临别送张諲入蜀】李颀
出门便为客，惘然悲徒御。四海维一身，茫茫欲何去。
经山复历水，百恨将千虑。剑阁望梁州，是君断肠处。
孤云伤客心，落日感君深。梦里蒹葭渚，天边橘柚林。
蜀江流不测，蜀路险难寻。木有相思号，猿多愁苦音。
莫向愚山隐，愚山地非近。故乡可归来，眼见芳菲尽。

   卷133_4 【琴歌】李颀
主人有酒欢今夕，请奏鸣琴广陵客。月照城头乌半飞，
霜凄万树风入衣。铜炉华烛烛增辉，初弹渌水后楚妃。
一声已动物皆静，四座无言星欲稀。清淮奉使千馀里，
敢告云山从此始。

   卷133_10 【欲之新乡答崔颢綦毋潜】李颀
数年作吏家屡空，谁道黑头成老翁。男儿在世无产业，
行子出门如转蓬。吾属交欢此何夕，南家捣衣动归客。
铜炉将炙相欢饮，星宿纵横露华白。寒风卷叶度滹沱，
飞雪布地悲峨峨。孤城日落见栖鸟，马上时闻渔者歌。
明朝东路把君手，腊日辞君期岁首。自知寂寞无去思，
敢望县人致牛酒。

   卷133_17 【送从弟游江淮兼谒鄱阳刘太守】李颀
都门柳色朝朝新，念尔今为江上人。穆陵关带清风远，
彭蠡湖连芳草春。泊舟借问西林寺，晓听猿声在山翠，
浔阳北望鸿雁回，湓水东流客心醉。须知圣代举贤良，
不使遗才滞一方。应见鄱阳虎符守，思归共指白云乡。

   卷133_26 【崔五六图屏风各赋一物得乌孙佩刀】李颀
乌孙腰间佩两刀，刃可吹毛锦为带。握中枕宿穹庐室，
马上割飞翳螉塞。执之魍魉谁能前，气凛清风沙漠边。
磨用阴山一片玉，洗将胡地独流泉。主人屏风写奇状，
铁鞘金镮俨相向。回头瞪目时一看，使予心在江湖上。

   卷133_28 【采莲（一作放歌行）】李颀
越溪女，越溪莲。齐菡萏，双婵娟。嬉游向何处，
采摘且同船。浩唱发容与，清波生漪涟。时逢岛屿泊，
几伴鸯鸳眠。襟袖既盈溢，馨香亦相传。薄暮归去来，
苎罗生碧烟。

   卷133_34 【送刘方平】李颀
绮纨游上国，多作少年行。二十二词赋，惟君著美名。
童颜且白皙，佩德如瑶琼。荀氏风流盛，胡家公子清。
有才不偶谁之过，肯即藏锋事高卧。洛阳草色犹自春，
游子东归喜拜亲。漳水桥头值鸣雁，朝歌县北少行人。
别离斗酒心相许，落日青郊半微雨。请君骑马望西陵，
为我殷勤吊魏武。

   卷134_12 【望秦川】李颀
秦川朝望迥，日出正东峰。远近山河净，逶迤城阙重。
秋声万户竹，寒色五陵松。客有归欤叹，凄其霜露浓。

   卷134_29 【送暨道士还玉清观】李颀
仙宫有名籍，度世吴江濆。大道本无我，青春长与君。
中州俄已到，至理得而闻。明主降黄屋，时人看白云。
空山何窈窕，三秀日氛氲。遂此留书客，超遥烟驾分。

   卷134_44 【野老曝背】李颀
百岁老翁不种田，惟知曝背乐残年。
有时扪虱独搔首，目送归鸿篱下眠。

   卷134_45 【送东阳王太守（末缺）】李颀
江皋杜蘅绿，芳草日迟迟。桧楫今何去，星郎出守时。
彤襜问风俗，明主寄惸嫠。令下不徒尔，人和当在兹。
昔年经此地，微月有佳期。洞口桂花白，岩前春草滋。
素沙静津濑，青壁带川坻。野鹤每孤立，林鼯常昼悲。

   卷135_17 【题沈东美员外山池】綦毋潜
仙郎偏好道，凿沼象瀛洲。鱼乐随情性，船行任去留。
秦人辨鸡犬，尧日识巢由。归客衡门外，仍怜返景幽。

   卷135_24 【早发上东门】綦毋潜
十五能行西入秦，三十无家作路人。
时命不将明主合，布衣空染洛阳尘。

   卷136_7 【采莲词】储光羲
浅渚荇花繁，深潭菱叶疏。独往方自得，耻邀淇上姝。
广江无术阡，大泽绝方隅。浪中海童语，流下鲛人居。
春雁时隐舟，新萍复满湖。采采乘日暮，不思贤与愚。

   卷136_35 【题太玄观】储光羲
门外车马喧，门里宫殿清。行即翳若木，坐即吹玉笙。
所喧既非我，真道其冥冥。

   卷136_39 【题陆山人楼】储光羲
暮声杂初雁，夜色涵早秋。独见海中月，照君池上楼。
山云拂高栋，天汉入云流。不惜朝光满，其如千里游。

   卷137_7 【石瓮寺】储光羲
遥山起真宇，西向尽花林。下见宫殿小，上看廊庑深。
苑花落池水，天语闻松音。君子又知我，焚香期化心。

   卷137_14 【望幸亭】储光羲
五年一巡狩，西幸过东畿。周国易居守，周人多怨思。
君王敷惠政，程作贵从时。大厦非一木，沉沉临九逵。
庆云宿飞栋，嘉树罗青墀。疏屏宜朝享，方塘堪水嬉。
云中仰华盖，桁下望春旗。天意知如此，星言归洛师。

   卷137_26 【观范阳递俘】储光羲
北河旄星陨，鬼方獮林胡。群师舞弓矢，电发归燕墟。
皇皇轩辕君，赞赞皋陶谟。方思壮军实，远近递生俘。
车马践大逵，合沓成深渠。牧人过橐驼，校正引騊駼。
烈风朝送寒，云雪霭天隅。草木同一色，谁能辨荣枯。
四履封元戎，百金酬勇夫。大邦武功爵，固与炎皇殊。

   卷137_28 【送丘健至州敕放作时任下邽县】储光羲
太史登观台，天街耀旄头。大君忽霆震，诏爵冠军侯。
南必梁孙源，西将圉昆丘。河陇征击卒，虎符到我州。
朝集咸林城，师言乱啁啾。杀气变木德，凛凛如高秋。
元戎启神皇，庙堂发嘉谋。息兵业稼穑，归马复休牛。
和风开阴雪，大耀中天流。欢声殷河岳，涵荡非烟浮。
邦牧新下车，德礼彼甿讴。乾坤日交泰，吾亦遂优游。

   卷138_6 【同诸公秋霁曲江俯见南山】储光羲
天静终南高，俯映江水明。有若蓬莱下，浅深见澄瀛。
群峰悬中流，石壁如瑶琼。鱼龙隐苍翠，鸟兽游清泠。
菰蒲林下秋，薜荔波中轻。山戛浴兰阯，水若居云屏。
岚气浮渚宫，孤光随曜灵。阴阴豫章馆，宛宛百花亭。
大君及群臣，宴乐方嘤鸣。吾党二三子，萧辰怡性情。
逍遥沧洲时，乃在长安城。

   卷138_9 【同王十三维哭殷遥】储光羲
生理无不尽，念君在中年。游道虽未深，举世莫能贤。
筮仕苦贫贱，为客少田园。膏腴不可求，乃在许西偏。
四邻尽桑柘，咫尺开墙垣。内艰未及虞，形影随化迁。
茅茨俯苫盖，双殡两楹间。时闻孤女号，迥出陌与阡。
慈乌乱飞鸣，猛兽亦以跧。故人王夫子，静念无生篇。
哀乐久已绝，闻之将泫然。太阳蔽空虚，雨雪浮苍山。
迢递亲灵榇，顾予悲绝弦。处顺与安时，及此乃空言。

   卷138_18 【山中贻崔六琪华】储光羲
恍惚登高岭，裴回看落日。遥想仲长园，如亲幼安室。
春渚菖蒲登，山中拨谷鸣。相思不道远，太息未知情。
意君来此地，时复疏林薄。中夜扫闲门，迎晨闭菌阁。
屣履清池上，家童奉信归。忧随落花散，目送归云飞。
故交在天末，心知复千里。无人暂往来，独作中林士。

   卷138_26 【华阳作贻祖三咏】储光羲
朝行敷水上，暮出华山东。高馆宿初静，长亭秋转空。
日余久沦汩，重此闻霜风。淅沥入溪树，飕飗惊夕鸿。
凄然望伊洛，如见息阳宫。旧识无高位，新知尽固穷。
夫君独轻举，远近善文雄。岂念千里驾，崎岖秦塞中。

   卷138_37 【贻从军行】储光羲
取胜小非用，来朝明光殿。东平不足先，梦出凤林间。
梦还沧海阙，万里尽阴色。岂为我离别。马上吹笛起寒风，
道傍舞剑飞春雪。男儿悬弧非一日，君去成高节。

   卷139_9 【苑外至龙兴院作】储光羲
朝游天苑外，忽见法筵开。山势当空出，云阴满地来。
疏钟清月殿，幽梵静花台。日暮香林下，飘飘仙步回。

   卷139_21 【秦中送人觐省】储光羲
二月清江外，遥遥饯故人。南山晴有雪，东陌霁无尘。
骑别章台晚，舟行洛水春。知君梁苑去，日见白华新。

   卷139_22 【洛中送人还江东】储光羲
洛城春雨霁，相送下江乡。树绿天津道，山明伊水阳。
孤舟从此去，客思一何长。直望清波里，唯馀落日光。

   卷139_38 【荥阳马氏二子】储光羲
圣君封太岳，十月建行旃。辇路开千里，寒云霁九天。
故人多侍从，二子留伊川。河兖冰初合，关城月屡圆。
暝过荥水上，闻说郑卿贤。材蔽行人右，名居东里先。
制岩开别业，桑柘亦依然。待至金园侧，相将居一廛。

   卷139_48 【沧浪峡（一作储嗣宗诗）】储光羲
沧浪临古道，道上若成尘。自有沧浪峡，谁为无事人。

   卷139_49 【奉真观】储光羲
真门迥向北，驰道直向西。为与天光近，云色成虹霓。

   卷141_9 【宴南亭】王昌龄
寒江映村林，亭上纳鲜洁。楚客共闲饮，静坐金管阕。
酣竟日入山，暝来云归穴。城楼空杳霭，猿鸟备清切。
物状如丝纶，上心为予决。访君东溪事，早晚樵路绝。

   卷141_30 【箜篌引】王昌龄
卢谿郡南夜泊舟，夜闻两岸羌戎讴，其时月黑猿啾啾。
微雨沾衣令人愁，有一迁客登高楼，不言不寐弹箜篌。
弹作蓟门桑叶秋，风沙飒飒青冢头，将军铁骢汗血流。
深入匈奴战未休，黄旗一点兵马收，乱杀胡人积如丘。
疮病驱来配边州，仍披漠北羔羊裘，颜色饥枯掩面羞。
眼眶泪滴深两眸，思还本乡食牦牛，欲语不得指咽喉。
或有强壮能咿嚘，意说被他边将雠，五世属藩汉主留。
碧毛毡帐河曲游，橐驼五万部落稠，敕赐飞凤金兜鍪。
为君百战如过筹，静扫阴山无鸟投，家藏铁券特承优。
黄金千斤不称求，九族分离作楚囚，深溪寂寞弦苦幽。
草木悲感声飕飗，仆本东山为国忧，明光殿前论九畴。
簏读兵书尽冥搜，为君掌上施权谋，洞晓山川无与俦。
紫宸诏发远怀柔，摇笔飞霜如夺钩，鬼神不得知其由。
怜爱苍生比蚍蜉，朔河屯兵须渐抽，尽遣降来拜御沟。
便令海内休戈矛，何用班超定远侯，史臣书之得已不。

   卷141_31 【乌栖曲】王昌龄
白马逐朱车，黄昏入狭邪。柳树乌争宿，
争枝未得飞上屋。东房少妇婿从军，每听乌啼知夜分。

    卷142_1 【驾出长安（一作宋之问诗）】王昌龄
圣德超千古，皇风扇九围。天回万象出，驾动六龙飞。
淑气来黄道，祥云覆紫微。太平多扈从，文物有光辉。

   卷142_16 【万岁楼】王昌龄
江上巍巍万岁楼，不知经历几千秋。年年喜见山长在，
日日悲看水独流。猿狖何曾离暮岭，鸬鹚空自泛寒洲。
谁堪登望云烟里，向晚茫茫发旅愁。

   卷143_5 【题僧房】王昌龄
棕榈花满院，苔藓入闲房。彼此名言绝，空中闻异香。

   卷143_7 【送胡大】王昌龄
荆门不堪别，况乃潇湘秋。何处遥望君，江边明月楼。

   卷143_27 【萧驸马宅花烛】王昌龄
青鸾飞入合欢宫，紫凤衔花出禁中。
可怜今夜千门里，银汉星回一道通。

   卷143_29 【寄穆侍御出幽州】王昌龄
一从恩谴度潇湘，塞北江南万里长。
莫道蓟门书信少，雁飞犹得到衡阳。

   卷143_35 【龙标野宴】王昌龄
沅溪夏晚足凉风，春酒相携就竹丛。
莫道弦歌愁远谪，青山明月不曾空。

   卷143_40 【别李浦之京】王昌龄
故园今在灞陵西，江畔逢君醉不迷。
小弟邻庄尚渔猎，一封书寄数行啼。

   卷143_48 【送十五舅】王昌龄
深林秋水近日空，归棹演漾清阴中。
夕浦离觞意何已，草根寒露悲鸣虫。

   卷143_50 【送窦七】王昌龄
清江月色傍林秋，波上荧荧望一舟。
鄂渚轻帆须早发，江边明月为君留。

   卷143_54 【卢溪主人】王昌龄
武陵溪口驻扁舟，溪水随君向北流。
行到荆门上三峡，莫将孤月对猿愁。

   卷143_64 【送姚司法归吴】王昌龄
吴掾留觞楚郡心，洞庭秋雨海门阴。
但令意远扁舟近，不道沧江百丈深。

   卷143_65 【送高三之桂林】王昌龄
留君夜饮对潇湘，从此归舟客梦长。
岭上梅花侵雪暗，归时还拂桂花香。

    卷144_1 【送陆擢】常建
圣代多才俊，陆生何考槃。南山高松树，不合空摧残。
九月湖上别，北风秋雨寒。殷勤叹孤凤，早食金琅玕。

   卷144_9 【闲斋卧病行药至山馆稍次湖亭二首】常建
旬时结阴霖，帘外初白日。斋沐清病容，心魂畏虚室。
闲梅照前户，明镜悲旧质。同袍四五人，何不来问疾。
行药至石壁，东风变萌芽。主人门外绿，小隐湖中花。
时物堪独往，春帆宜别家。辞君向沧海，烂熳从天涯。

   卷144_17 【宿五度溪仙人得道处】常建
五度溪上花，生根依两崖。二月寻片云，愿宿秦人家。
上见悬崖崩，下见白水湍。仙人弹棋处，石上青萝盘。
无处求玉童，翳翳唯林峦。前溪遇新月，聊取玉琴弹。

   卷144_33 【古意】常建
井底玉冰洞地明，琥珀辘轳青丝索。仙人骑凤披彩霞，
挽上银瓶照天阁。黄金作身双飞龙，口衔明月喷芙蓉。
一时渡海望不见，晓上青楼十二重。

   卷144_41 【江行】常建
平湖四无际，此夜泛孤舟。明月异方意，吴歌令客愁。
乡园碧云外，兄弟渌江头。万里无归信，伤心看斗牛。

   卷144_48 【三日寻李九庄】常建
雨歇杨林东渡头，永和三日荡轻舟。
故人家在桃花岸，直到门前溪水流。

   卷145_28 【除夜（一作史青诗）】王諲
今岁今宵尽，明年明日催。寒随一夜去，春逐五更来。
气色空中改，容颜暗里回。风光人不觉，已著后园梅。

   卷146_4 【赠郑员外】陶翰
骢马拂绣裳，按兵辽水阳。西分雁门骑，北逐楼烦王。
闻道五军集，相邀百战场。风沙暗天起，虏骑森已行。
儒服揖诸将，雄谋吞大荒。金门来见谒，朱绂生辉光。
数年侍御史，稍迁尚书郎。人生志气立，所贵功业昌。
何必守章句，终年事铅黄。同时献赋客，尚在东陵傍。

   卷147_4 【秦系顷以家事获谤因出旧山每荷观察崔公见知…诗以赠之】刘长卿
初迷武陵路，复出孟尝门。回首江南岸，青山与旧恩。

   卷147_18 【送方外上人】刘长卿
孤云将野鹤，岂向人间住。莫买沃洲山，时人已知处。

   卷147_23 【碧涧别墅喜皇甫侍御相访】刘长卿
荒村带返照，落叶乱纷纷。古路无行客，寒山独见君。
野桥经雨断，涧水向田分。不为怜同病，何人到白云。

   卷147_26 【却归睦州至七里滩下作】刘长卿
南归犹谪宦，独上子陵滩。江树临洲晚，沙禽对水寒。
山开斜照在，石浅乱流难。惆怅梅花发，年年此地看。

   卷147_42 【宿北山禅寺兰若】刘长卿
上方鸣夕磬，林下一僧还。密行传人少，禅心对虎闲。
青松临古路，白月满寒山。旧识窗前桂，经霜更待攀。

   卷147_83 【登思禅寺上方题修竹茂松】刘长卿
上方幽且暮，台殿隐蒙笼。远磬秋山里，清猿古木中。
众溪连竹路，诸岭共松风。傥许栖林下，甘成白首翁。

   卷147_86 【谪官后却归故村，将过虎丘，怅然有作】刘长卿
万事依然在，无如岁月何。邑人怜白发，庭树长新柯。
故老相逢少，同官不见多。唯馀旧山路，惆怅枉帆过。

   卷147_92 【和灵一上人新泉】刘长卿
东林一泉出，复与远公期。石浅寒流处，山空夜落时。
梦闲闻细响，虑澹对清漪。动静皆无意，唯应达者知。

   卷147_125 【送王员外归朝】刘长卿
往来无尽目，离别要逢春。海内罹多事，天涯见近臣。
芳时万里客，乡路独归人。魏阙心常在，随君亦向秦。

   卷147_143 【喜晴】刘长卿
晓日西风转，秋天万里明。湖天一种色，林鸟百般声。
霁景浮云满，游丝映水轻。今朝江上客，凡慰几人情。

   卷148_20 【送袁明府之任】刘长卿
既有亲人术，还逢试吏年。蓬蒿千里闭，村树几家全。
雪覆淮南道，春生颍谷烟。何时当莅政，相府待闻天。

   卷148_24 【送李侍御贬鄱阳】刘长卿
回车仍昨日，谪去已秋风。干越知何处，云山只向东。
暮天江色里，田鹤稻花中。却见鄱阳吏，犹应旧马骢。

   卷148_34 【送李校书适越谒杜中丞】刘长卿
江风处处尽，旦暮水空波。摇落行人去，云山向越多。
陈蕃悬榻待，谢客枉帆过。相见耶溪路，逶迤入薜萝。

   卷148_46 【狱中见壁画佛】刘长卿
不谓衔冤处，而能窥大悲。独栖丛棘下，还见雨花时。
地狭青莲小，城高白日迟。幸亲方便力，犹畏毒龙欺。

   卷148_47 【送许拾遗还京】刘长卿
万里辞三殿，金陵到旧居。文星出西掖，卿月在南徐。
故里惊朝服，高堂捧诏书。暂容乘驷马，谁许恋鲈鱼。

   卷148_66 【送裴二十一】刘长卿
多病长无事，开筵暂送君。正愁帆带雨，莫望水连云。
客思闲偏极，川程远更分。不须论早晚，惆怅又离群。

   卷148_71 【故女道士婉仪太原郭氏挽歌词】刘长卿
作范宫闱睦，归真道艺超。驭风仙路远，背日帝宫遥。
鸾殿空留处，霓裳已罢朝。淮王哀不尽，松柏但萧萧。
宫禁恩长隔，神仙道已分。人间惊早露，天上失朝云。
逝水年无限，佳城日易曛。箫声将薤曲，哀断不堪闻。

   卷148_91 【杂咏八首上礼部李侍郎·白鹭】刘长卿
亭亭常独立，川上时延颈。秋水寒白毛，夕阳吊孤影。
幽姿闲自媚，逸翮思一骋。如有长风吹，青云在俄顷。

   卷148_96 【从军六首】刘长卿
回看虏骑合，城下汉兵稀。白刃两相向，黄云愁不飞。
手中无尺铁，徒欲突重围。
目极雁门道，青青边草春。一身事征战，匹马同苦辛。
末路成白首，功归天下人。
倚剑白日暮，望乡登戍楼。北风吹羌笛，此夜关山愁。
回首不无意，滹河空自流。
黄沙一万里，白首无人怜。报国剑已折，归乡身幸全。
单于古台下，边色寒苍然。
落日更萧条，北风动枯草。将军追虏骑，夜失阴山道。
战败仍树勋，韩彭但空老。
草枯秋塞上，望见渔阳郭。胡马嘶一声，汉兵泪双落。
谁为吮疮者，此事今人薄。

   卷148_112 【送严维赴河南充严中丞幕府】刘长卿
久别耶溪客，来乘使者轩。用才荣入幕，扶病喜同樽。
山屐留何处，江帆去独翻。暮情辞镜水，秋梦识云门。
莲府开花萼，桃园寄子孙。何当举严助，遍沐汉朝恩。

   卷148_115 【奉和赵给事使君，留赠李婺州舍人兼谢舍人别驾之什】刘长卿
便道访情亲，东方千骑尘。禁深分直夜，地远独行春。
绛阙辞明主，沧洲识近臣。云山随候吏，鸡犬逐归人。
庭顾婆娑老，邦传蔽芾新。玄晖翻佐理，闻到郡斋频。

   卷149_2 【毗陵送邹结先赴河南充判官】刘长卿
王事相逢少，云山奈别何。芳年临水怨，瓜步上潮过。
客路方经楚，乡心共渡河。凋残春草在，离乱故城多。
罢战逢时泰，轻徭伫俗和。东西此分手，惆怅恨烟波。

   卷149_20 【送史判官奏事之灵武，兼寄巴西亲故】刘长卿
中州日纷梗，天地何时泰。独有西归心，遥悬夕阳外。
故人奉章奏，此去论利害。阳雁南渡江，征骖去相背。
因君欲寄远，何处问亲爱。空使沧洲人，相思减衣带。

   卷149_52 【哭魏兼遂】刘长卿
古今俱此去，修短竟谁分。樽酒空如在，弦琴肯重闻。
一门同逝水，万事共浮云。旧馆何人宅，空山远客坟。
艰危贫且共，少小秀而文。独行依穷巷，全身出乱军。
岁时长寂寞，烟月自氛氲。垄树随人古，山门对日曛。
泛舟悲向子，留剑赠徐君。来去云阳路，伤心江水濆。

   卷149_61 【奉陪萧使君入鲍达洞寻灵山寺】刘长卿
山居秋更鲜，秋江相映碧。独临沧洲路，如待挂帆客。
遂使康乐侯，披榛著双屐。入云开岭道，永日寻泉脉。
古寺隐青冥，空中寒磬夕。苍苔绝行径，飞鸟无去迹。
树杪下归人，水声过幽石。任情趣逾远，移步奇屡易。
萝木静蒙蒙，风烟深寂寂。徘徊未能去，畏共桃源隔。

   卷149_67 【雨中登沛县楼，赠表兄郭少府】刘长卿
楚泽秋更远，云雷有时作。晚陂带残雨，白水昏漠漠。
伫立收烟氛，洗然静寥廓。卷帘高楼上，万里看日落。
为客频改弦，辞家尚如昨。故山今不见，此鸟那可托。
小邑务常闲，吾兄宦何薄。高标青云器，独立沧江鹤。
惠爱原上情，殷勤丘中诺。何当遂良愿，归卧青山郭。

   卷149_76 【初贬南巴至鄱阳，题李嘉祐江亭】刘长卿
巴峤南行远，长江万里随。不才甘谪去，流水亦何之。
地远明君弃，天高酷吏欺。清山独往路，芳草未归时。
流落还相见，悲欢话所思。猜嫌伤薏苡，愁暮向江篱。
柳色迎高坞，荷衣照下帷。水云初起重，暮鸟远来迟。
白首看长剑，沧洲寄钓丝。沙鸥惊小吏，湖月上高枝。
稚子能吴语，新文怨楚辞。怜君不得意，川谷自逶迤。

    卷150_1 【奉使新安自桐庐县经严陵钓台宿七里滩下寄使院诸公】刘长卿
悠然钓台下，怀古时一望。江水自潺湲，行人独惆怅。
新安从此始，桂楫方荡漾。回转百里间，青山千万状。
连岸去不断，对岭遥相向。夹岸黛色愁，沈沈绿波上。
夕阳留古木，水鸟拂寒浪。月下扣舷声，烟中采菱唱。
犹怜负羁束，未暇依清旷。牵役徒自劳，近名非所向。
何时故山里，却醉松花酿。回首唯白云，孤舟复谁访。

   卷150_12 【赠别于群投笔赴安西】刘长卿
风流一才子，经史仍满腹。心镜万象生，文锋众人服。
顷游灵台下，频弃荆山玉。蹭蹬空数年，裴回冀微禄。
朅来投笔砚，长揖谢亲族。且欲图变通，安能守拘束。
本持乡曲誉，肯料泥涂辱。谁谓命迍邅，还令计反覆。
西戎今未弭，胡骑屯山谷。坐恃龙豹韬，全轻蜂虿毒。
拂衣从此去，拥传一何速。元帅许提携，他人伫瞻瞩。
出门寡俦侣，矧乃无僮仆。黠虏时相逢，黄沙暮愁宿。
萧条远回首，万里如在目。汉境天西穷，胡山海边绿。
想闻羌笛处，泪尽关山曲。地阔鸟飞迟，风寒马毛缩。
边愁殊浩荡，离思空断续。塞上归限赊，尊前别期促。
知君志不小，一举凌鸿鹄。且愿乐从军，功名在殊俗。

   卷150_47 【奉送贺若郎中贼退后之杭州】刘长卿
江上初收战马尘，莺声柳色待行春。
双旌谁道来何暮，万井如今有几人。

   卷151_3 【送陆澧仓曹西上】刘长卿
长安此去欲何依，先达谁当荐陆机。日下凤翔双阙迥，
雪中人去二陵稀。舟从故里难移棹，家住寒塘独掩扉。
临水自伤流落久，赠君空有泪沾衣。

   卷151_4 【送柳使君赴袁州】刘长卿
宜阳出守新恩至，京口因家始愿违。五柳闭门高士去，
三苗按节远人归。月明江路闻猿断，花暗山城见吏稀。
惟有郡斋窗里岫，朝朝空对谢玄晖。

   卷151_7 【岁日见新历，因寄都官裴郎中】刘长卿
青阳振蛰初颁历，白首衔冤欲问天。绛老更能经几岁，
贾生何事又三年。愁占蓍草终难决，病对椒花倍自怜。
若道平分四时气，南枝为底发春偏。

   卷151_14 【题灵祐和尚故居】刘长卿
叹逝翻悲有此身，禅房寂寞见流尘。多时行径空秋草，
几日浮生哭故人。风竹自吟遥入磬，雨花随泪共沾巾。
残经窗下依然在，忆得山中问许询。

   卷151_15 【寻龙井杨老】刘长卿
柴门草舍绝风尘，空谷耕田学子真。泉咽恐劳经陇底，
山深不觉有秦人。手栽松树苍苍老，身卧桃园寂寂春。
唯有胡麻当鸡黍，白云来往未嫌贫。

   卷151_27 【初闻贬谪，续喜量移，登干越亭赠郑校书】刘长卿
青青草色满江洲，万里伤心水自流。越鸟岂知南国远，
江花独向北人愁。生涯已逐沧浪去，冤气初逢涣汗收。
何事还邀迁客醉，春风日夜待归舟。

   卷151_29 【自江西归至旧任官舍，赠袁赞府（时经刘展平后）】刘长卿
却见同官喜复悲，此生何幸有归期。空庭客至逢摇落，
旧邑人稀经乱离。湘路来过回雁处，江城卧听捣衣时。
南方风土劳君问，贾谊长沙岂不知。

   卷151_38 【送侯中丞流康州】刘长卿
长江极目带枫林，匹马孤云不可寻。迁播共知臣道枉，
猜谗却为主恩深。辕门画角三军思，驿路青山万里心。
北阙九重谁许屈，独看湘水泪沾襟。

   卷151_42 【送台州李使君，兼寄题国清寺】刘长卿
露冕新承明主恩，山城别是武陵源。花间五马时行县，
山外千峰常在门。晴江洲渚带春草，古寺杉松深暮猿。
知到应真飞锡处，因君一想已忘言。

   卷151_64 【江楼送太康郭主簿赴岭南】刘长卿
对酒怜君安可论，当官爱士如平原。料钱用尽却为谤，
食客空多谁报恩。万里孤舟向南越，苍梧云中暮帆灭。
树色应无江北秋，天涯尚见淮阳月。驿路南随桂水流，
猿声不绝到炎州。青山落日那堪望，谁见思君江上楼。

   卷151_78 【明月湾寻贺九不遇】刘长卿
楚水日夜绿，傍江春草滋。青青遥满目，万里伤心归。
故人川上复何之，明月湾南空所思。故人不在明月在，
谁见孤舟来去时。

   卷151_82 【严陵钓台，送李康成赴江东使】刘长卿
潺湲子陵濑，仿佛如在目。七里人已非，千年水空绿。
新安江上孤帆远，应逐枫林万馀转。古台落日共萧条，
寒水无波更清浅。台上渔竿不复持，却令猿鸟向人悲。
滩声山翠至今在，迟尔行舟晚泊时。

   卷151_84 【铜雀台】刘长卿
娇爱更何日，高台空数层。含啼映双袖，不忍看西陵。
漳河东流无复来，百花辇路为苍苔。青楼月夜长寂寞，
碧云日暮空徘徊。君不见，邺中万事非昔时，
古人不在今人悲。春风不逐君王去，草色年年旧宫路。
宫中歌舞已浮云，空指行人往来处。

   卷151_88 【送郭六侍从之武陵郡】刘长卿
常爱武陵郡，羡君将远寻。空怜世界迫，孤负桃源心。
洛阳遥想桃源隔，野水闲流春自碧。花下常迷楚客船，
洞中时见秦人宅。落日相看斗酒前，送君南望但依然。
河梁马首随春草，江路猿声愁暮天。丈人别乘佐分忧，
才子趋庭兼胜游。澧浦荆门行可见，知君诗兴满沧洲。

   卷151_92 【游四窗】刘长卿
四明山绝奇，自古说登陆。苍崖倚天立，覆石如覆屋。
玲珑开户牖，落落明四目。箕星分南野，有斗挂檐北。
日月居东西，朝昏互出没。我来游其间，寄傲巾半幅。
白云本无心，悠然伴幽独。对此脱尘鞅，顿忘荣与辱。
长笑天地宽，仙风吹佩玉。

   卷151_94 【岳阳楼】刘长卿
行尽清溪日已蹉，云容山影两嵯峨。楼前归客怨秋梦，
湖上美人疑夜歌。独坐高高风势急，平湖渺渺月明多。
终期一艇载樵去，来往片帆愁白波。

   卷153_2 【咏史十一首】李华
昂藏獬豸兽，出自太平年。乱代乃潜伏，纵人为祸愆。
尝闻断马剑，每壮朱云贤。身死名不灭，寒风吹墓田。
精灵如有在，幽愤满松烟。
汉皇修雅乐，乘舆临太学。三老与五更，天王亲割牲。
一人调风俗，万国和且平。单于骤款塞，武库欲销兵。
文物此朝盛，君臣何穆清。至今壝坛下，如有箫韶声。
巢许在嵩颍，陶唐不得臣。九州尚洗耳，一命安能亲。
绵邈数千祀，丘中谁隐沦。朝游公卿府，夕是山林人。
蒲帛扬侧陋，薜萝为缙绅。九重念入梦，三事思降神。
且设庭中燎，宁窥泉下鳞。
汉时征百粤，杨仆将楼船。幕府功未立，江湖已骚然。
岛夷非敢乱，政暴地仍偏。得罪因怀璧，防身辄控弦。
三军求裂土，万里讵闻天。魏阙心犹在，旗门首已悬。
如何得良吏，一为制方圆。
秦灭汉帝兴，南山有遗老。危冠揖万乘，幸得厌征讨。
当君逐鹿时，臣等已枯槁。宁知市朝变，但觉林泉好。
高卧三十年，相看成四皓。帝言翁甚善，见顾何不早。
咸称太子仁，重义亦尊道。侧闻骊姬事，申生不自保。
暂出商山云，朅来趋洒扫。东宫成羽翼，楚舞伤怀抱。
后代无其人，戾园满秋草。
日照昆仑上，羽人披羽衣。乘龙驾云雾，欲往心无违。
此山在西北，乃是神仙国。灵气皆自然，求之不可得。
何为汉武帝，精思遍群山。糜费巨万计，宫车终不还。
苍苍茂陵树，足以戒人间。
天生忠与义，本以佐雍熙。何意李司隶，而当昏乱时。
古坟襄城野，斜径横秋陂。况不禁樵采，茅莎无孑遗。
高标尚可仰，精爽今何之。一忤中常侍，衔冤谁见知。
尝观党锢传，抚卷不胜悲。
文侯耽郑卫，一听一忘餐。白雪燕姬舞，朱弦赵女弹。
淫声流不返，慆荡日无端。献岁受朝时，鸣钟宴百官。
两床陈管磬，九奏殊未阑。对此唯恐卧，更能整衣冠。
蜀主相诸葛，功高名亦尊。驱驰千万众，怒目瞰中原。
曹伯任公孙，国亡身不存。社宫久芜没，白雁犹飞翻。
勿言君臣合，可以济黎元。为蜀谅不易，如曹难复论。
六国韩最弱，末年尤畏秦。郑生为韩计，且欲疲秦人。
利物可分社，原情堪灭身。咸阳古城下，万顷稻苗新。
沂水春可涉，泮宫映杨叶。丽色异人间，珊珊摇珮环。
展禽恒独处，深巷生禾黍。城上飞海云，城中暗春雨。
适来鸣珮者，复是谁家女。泥沾珠缀履，雨湿翠毛簪。
电影开莲脸，雷声飞蕙心。自言沂水曲，采萍兼采菉。
归径虽可寻，天阴光景促。怜君贞且独，愿许君家宿。
徒劳惜衾枕，了不顾双蛾。艳质诚可重，淫风如礼何。
周王惑褒姒，城阙成陂陀。

   卷153_5 【仙游寺（有龙潭穴、弄玉祠）】李华
舍事入樵径，云木深谷口。万壑移晦明，千峰转前后。
嶷然龙潭上，石势若奔走。开拆秋天光，崩腾夏雷吼。
灵溪自兹去，纡直互纷纠。听声静复喧，望色无更有。
冥冥翠微下，高殿映杉柳。滴滴洞穴中，悬泉响相扣。
昔时秦王女，羽化年代久。日暮松风来，箫声生左右。
早窥神仙箓，愿结芝朮友。安得羡门方，青囊系吾肘。

   卷155_2 【宿大通和尚塔，敬赠如上人，兼呈常、孙二山人】崔曙
支公已寂灭，影塔山上古。更有真僧来，道场救诸苦。
一承微妙法，寓宿清净土。身心能自观，色相了无取。
森森松映月，漠漠云近户。岭外飞电明，夜来前山雨。
然灯见栖鸽，作礼闻信鼓。晓霁南轩开，秋华净天宇。
愿言出世尘，谢尔申及甫。

   卷156_2 【飞燕篇】王翰
孝成皇帝本娇奢，行幸平阳公主家。可怜女儿三五许，
丰茸惜是一园花。歌舞向来人不贵，一旦逢君感君意。
君心见赏不见忘，姊妹双飞入紫房。紫房彩女不得见，
专荣固宠昭阳殿。红妆宝镜珊瑚台，青琐银簧云母扇。
日夕风传歌舞声，只扰长信忧人情。长信忧人气欲绝，
君王歌吹终不歇。朝弄琼箫下彩云，夜踏金梯上明月。
明月薄蚀阳精昏，娇妒倾城惑至尊。已见白虹横紫极，
复闻飞燕啄皇孙。皇孙不死燕啄折，女弟一朝如火绝。
明明天子咸戒之，赫赫宗周褒姒灭。古来贤圣叹狐裘，
一国荒淫万国羞。安得上方断马剑，斩取朱门公子头。

   卷156_8 【奉和圣制同二相已下群官乐游园宴】王翰
未极人心畅，如何帝道明。仍嫌酺宴促，复宠乐游行。
陆海披珍藏，天河直斗城。四关青霭合，数处白云生。
饪餗调元气，歌钟溢雅声。空惭尧舜日，至德杳难名。

   卷156_9 【奉和圣制送张说上集贤学士赐宴，得筵字】王翰
东堂起集贤，贵得从神仙。首命台阶老，将崇御府员。
送人锵玉佩，中使拂琼筵。和乐薰风解，湛恩时雨连。
长材成磊落，短翮强翩翾。徒仰蓬莱地，何阶不让缘。

   卷156_12 【春日归思】王翰
杨柳青青杏发花，年光误客转思家。
不知湖上菱歌女，几个春舟在若耶。

   卷158_12 【东皇太一词】李希仲
吉日初齐戒，灵巫穆上皇。焚香布瑶席，鸣佩奠椒浆。
缓舞花飞满，清歌水去长。回波送神曲，云雨满潇湘。

   卷158_14 【送妻】杨志坚
平生志业在琴诗，头上如今有二丝。渔父尚知溪谷暗，
山妻不信出身迟。荆钗任意撩新鬓，明镜从他别画眉。
今日便同行路客，相逢即是下山时。

   卷159_2 【登江中孤屿，赠白云先生王迥】孟浩然
悠悠清江水，水落沙屿出。回潭石下深，绿筱岸傍密。
鲛人潜不见，渔父歌自逸。忆与君别时，泛舟如昨日。
夕阳开返照，中坐兴非一。南望鹿门山，归来恨如失。

   卷159_12 【还山贻湛法师】孟浩然
幼闻无生理，常欲观此身。心迹罕兼遂，崎岖多在尘。
晚途归旧壑，偶与支公邻。导以微妙法，结为清净因。
烦恼业顿舍，山林情转殷。朝来问疑义，夕话得清真。
墨妙称古绝，词华惊世人。禅房闭虚静，花药连冬春。
平石藉琴砚，落泉洒衣巾。欲知冥灭意，朝夕海鸥驯。

   卷159_35 【登鹿门山】孟浩然
清晓因兴来，乘流越江岘。沙禽近方识，浦树遥莫辨。
渐至鹿门山，山明翠微浅。岩潭多屈曲，舟楫屡回转。
昔闻庞德公，采药遂不返。金涧饵芝朮，石床卧苔藓。
纷吾感耆旧，结揽事攀践。隐迹今尚存，高风邈已远。
白云何时去，丹桂空偃蹇。探讨意未穷，回艇夕阳晚。

   卷159_38 【疾愈过龙泉寺精舍，呈易、业二公】孟浩然
停午闻山钟，起行散愁疾。寻林采芝去，转谷松翠密。
傍见精舍开，长廊饭僧毕。石渠流雪水，金子耀霜橘。
竹房思旧游，过憩终永日。入洞窥石髓，傍崖采蜂蜜。
日暮辞远公，虎溪相送出。

   卷159_55 【庭橘】孟浩然
明发览群物，万木何阴森。凝霜渐渐水，庭橘似悬金。
女伴争攀摘，摘窥碍叶深。并生怜共蒂，相示感同心。
骨刺红罗被，香黏翠羽簪。擎来玉盘里，全胜在幽林。

   卷159_56 【早梅】孟浩然
园中有早梅，年例犯寒开。少妇曾攀折，将归插镜台。
犹言看不足，更欲剪刀裁。

   卷159_61 【送王七尉松滋，得阳台云】孟浩然
君不见巫山神女作行云，霏红沓翠晓氛氲。
婵娟流入楚王梦，倏忽还随零雨分。空中飞去复飞来，
朝朝暮暮下阳台。愁君此去为仙尉，便逐行云去不回。

   卷159_62 【夜归鹿门山歌】孟浩然
山寺钟鸣昼已昏，渔梁渡头争渡喧。人随沙路向江村，
余亦乘舟归鹿门。鹿门月照开烟树，忽到庞公栖隐处。
岩扉松径长寂寥，惟有幽人夜来去。

   卷159_63 【长乐宫】孟浩然
秦城旧来称窈窕，汉家更衣应不少。红粉邀君在何处，
青楼苦夜长难晓。长乐宫中钟暗来，可怜歌舞惯相催。
欢娱此事今寂寞，惟有年年陵树哀。

   卷160_11 【洞庭湖寄阎九】孟浩然
洞庭秋正阔，余欲泛归船。莫辨荆吴地，唯馀水共天。
渺瀰江树没，合沓海潮连。迟尔为舟楫，相将济巨川。

   卷160_13 【宿永嘉江，寄山阴崔少府国辅】孟浩然
我行穷水国，君使入京华。相去日千里，孤帆天一涯。
卧闻海潮至，起视江月斜。借问同舟客，何时到永嘉。

   卷160_16 【江上寄山阴崔少府国辅】孟浩然
春堤杨柳发，忆与故人期。草木本无意，荣枯自有时。
山阴定远近，江上日相思。不及兰亭会，空吟祓禊诗。

   卷160_18 【宿桐庐江，寄广陵旧游】孟浩然
山暝闻猿愁，沧江急夜流。风鸣两岸叶，月照一孤舟。
建德非吾土，维扬忆旧游。还将两行泪，遥寄海西头。

   卷160_40 【送谢录事之越】孟浩然
清旦江天迥，凉风西北吹。白云向吴会，征帆亦相随。
想到耶溪日，应探禹穴奇。仙书倘相示，予在此山陲。

   卷160_45 【送崔遏】孟浩然
片玉来夸楚，治中作主人。江山增润色，词赋动阳春。
别馆当虚敞，离情任吐伸。因声两京旧，谁念卧漳滨。

   卷160_57 【与白明府游江】孟浩然
故人来自远，邑宰复初临。执手恨为别，同舟无异心。
沿洄洲渚趣，演漾弦歌音。谁识躬耕者，年年梁甫吟。

   卷160_58 【游凤林寺西岭】孟浩然
共喜年华好，来游水石间。烟容开远树，春色满幽山。
壶酒朋情洽，琴歌野兴闲。莫愁归路暝，招月伴人还。

   卷160_64 【游景空寺兰若】孟浩然
龙象经行处，山腰度石关。屡迷青嶂合，时爱绿萝闲。
宴息花林下，高谈竹屿间。寥寥隔尘事，疑是入鸡山。

   卷160_81 【寻张五回夜园作】孟浩然
闻就庞公隐，移居近洞湖。兴来林是竹，归卧谷名愚。
挂席樵风便，开轩琴月孤。岁寒何用赏，霜落故园芜。

   卷160_88 【南山下与老圃期种瓜】孟浩然
樵牧南山近，林闾北郭赊。先人留素业，老圃作邻家。
不种千株橘，惟资五色瓜。邵平能就我，开径剪蓬麻。

   卷160_103 【渡扬子江】孟浩然
桂楫中流望，京江两畔明。林开扬子驿，山出润州城。
海尽边阴静，江寒朔吹生。更闻枫叶下，淅沥度秋声。

   卷160_116 【登安阳城楼】孟浩然
县城南面汉江流，江涨开成南雍州。才子乘春来骋望，
群公暇日坐销忧。楼台晚映青山郭，罗绮晴骄绿水洲。
向夕波摇明月动，更疑神女弄珠游。

   卷160_135 【岘山送张去非游巴东（一题作岘山亭送朱大）】孟浩然
岘山南郭外，送别每登临。沙岸江村近，松门山寺深。
一言予有赠，三峡尔将寻。祖席宜城酒，征途云梦林。
蹉跎游子意，眷恋故人心。去矣勿淹滞，巴东猿夜吟。

   卷160_162 【送朱大入秦】孟浩然
游人武陵去，宝剑直千金。分手脱相赠，平生一片心。

   卷160_164 【送张郎中迁京】孟浩然
碧溪常共赏，朱邸忽迁荣。豫有相思意，闻君琴上声。

   卷160_170 【寻菊花潭主人不遇】孟浩然
行至菊花潭，村西日已斜。主人登高去，鸡犬空在家。

   卷162_10 【飞龙引二首】李白
黄帝铸鼎于荆山，炼丹砂。丹砂成黄金，
骑龙飞上太清家。云愁海思令人嗟，宫中彩女颜如花。
飘然挥手凌紫霞，从风纵体登鸾车。登鸾车，侍轩辕，
遨游青天中，其乐不可言。
鼎湖流水清且闲，轩辕去时有弓剑，古人传道留其间。
后宫婵娟多花颜，乘鸾飞烟亦不还，骑龙攀天造天关。
造天关，闻天语，长云河车载玉女。载玉女，过紫皇，
紫皇乃赐白兔所捣之药方，后天而老凋三光。
下视瑶池见王母，蛾眉萧飒如秋霜。

   卷162_20 【雉朝飞】李白
麦陇青青三月时，白雉朝飞挟两雌。锦衣绣翼何离褷，
犊牧采薪感之悲。春天和，白日暖。啄食饮泉勇气满，
争雄斗死绣颈断。雉子班奏急管弦，倾心酒美尽玉碗。
枯杨枯杨尔生稊，我独七十而孤栖。弹弦写恨意不尽，
瞑目归黄泥。

   卷162_23 【日出行（一作日出入行）】李白
日出东方隈，似从地底来。历天又入海，
六龙所舍安在哉。其始与终古不息，
人非元气安得与之久裴徊。草不谢荣于春风，
木不怨落于秋天。谁挥鞭策驱四运，万物兴歇皆自然。
羲和羲和，汝奚汩没于荒淫之波。鲁阳何德，驻景挥戈。
逆道违天，矫诬实多。吾将囊括大块，浩然与溟涬同科。

   卷163_11 【王昭君二首】李白
汉家秦地月，流影照明妃。一上玉关道，天涯去不归。
汉月还从东海出，明妃西嫁无来日。燕支长寒雪作花，
蛾眉憔悴没胡沙。生乏黄金枉图画，死留青冢使人嗟。
昭君拂玉鞍，上马啼红颊。今日汉宫人，明朝胡地妾。

   卷163_25 【长干行二首（下篇一作张潮。黄庭坚作李益诗）】李白
妾发初覆额，折花门前剧。郎骑竹马来，绕床弄青梅。
同居长干里，两小无嫌猜。十四为君妇，羞颜未尝开。
低头向暗壁，千唤不一回。十五始展眉，愿同尘与灰。
常存抱柱信，岂上望夫台。十六君远行，瞿塘滟滪堆。
五月不可触，猿声天上哀。门前迟行迹，一一生绿苔。
苔深不能扫，落叶秋风早。八月胡蝶来，双飞西园草。
感此伤妾心，坐愁红颜老。早晚下三巴，预将书报家。
相迎不道远，直至长风沙。
忆妾深闺里，烟尘不曾识。嫁与长干人，沙头候风色。
五月南风兴，思君下巴陵。八月西风起，想君发扬子。
去来悲如何，见少离别多。湘潭几日到，妾梦越风波。
昨夜狂风度，吹折江头树。淼淼暗无边，行人在何处。
好乘浮云骢，佳期兰渚东。鸳鸯绿蒲上，翡翠锦屏中。
自怜十五馀，颜色桃花红。那作商人妇，愁水复愁风。

    卷164_1 【门有车马客行】李白
门有车马宾，金鞍曜朱轮。谓从丹霄落，乃是故乡亲。
呼儿扫中堂，坐客论悲辛。对酒两不饮，停觞泪盈巾。
叹我万里游，飘飘三十春。空谈帝王略，紫绶不挂身。
雄剑藏玉匣，阴符生素尘。廓落无所合，流离湘水滨。
借问宗党间，多为泉下人。生苦百战役，死托万鬼邻。
北风扬胡沙，埋翳周与秦。大运且如此，苍穹宁匪仁。
恻怆竟何道，存亡任大钧。

   卷164_34 【宫中行乐词八首】李白
小小生金屋，盈盈在紫微。山花插宝髻，石竹绣罗衣。
每出深宫里，常随步辇归。只愁歌舞散，化作彩云飞。
柳色黄金嫩，梨花白雪香。玉楼巢翡翠，金殿锁鸳鸯。
选妓随雕辇，征歌出洞房。宫中谁第一，飞燕在昭阳。
卢橘为秦树，蒲萄出汉宫。烟花宜落日，丝管醉春风。
笛奏龙吟水，箫鸣凤下空。君王多乐事，还与万方同。
玉树春归日，金宫乐事多。后庭朝未入，轻辇夜相过。
笑出花间语，娇来竹下歌。莫教明月去，留著醉嫦娥。
绣户香风暖，纱窗曙色新。宫花争笑日，池草暗生春。
绿树闻歌鸟，青楼见舞人。昭阳桃李月，罗绮自相亲。
今日明光里，还须结伴游。春风开紫殿，天乐下朱楼。
艳舞全知巧，娇歌半欲羞。更怜花月夜，宫女笑藏钩。
寒雪梅中尽，春风柳上归。宫莺娇欲醉，檐燕语还飞。
迟日明歌席，新花艳舞衣。晚来移彩仗，行乐泥光辉。
水绿南薰殿，花红北阙楼。莺歌闻太液，凤吹绕瀛洲。
素女鸣珠佩，天人弄彩球。今朝风日好，宜入未央游。

   卷165_2 【陌上桑】李白
美女渭桥东，春还事蚕作。五马如飞龙，青丝结金络。
不知谁家子，调笑来相谑。妾本秦罗敷，玉颜艳名都。
绿条映素手，采桑向城隅。使君且不顾，况复论秋胡。
寒螀爱碧草，鸣凤栖青梧。托心自有处，但怪傍人愚。
徒令白日暮，高驾空踟蹰。

   卷165_4 【丁督护歌】李白
云阳上征去，两岸饶商贾。吴牛喘月时，拖船一何苦。
水浊不可饮，壶浆半成土。一唱督护歌，心摧泪如雨。
万人凿盘石，无由达江浒。君看石芒砀，掩泪悲千古。

   卷165_14 【白鼻騧】李白
银鞍白鼻騧，绿地障泥锦。细雨春风花落时，
挥鞭直就胡姬饮。

   卷165_16 【沐浴子】李白
沐芳莫弹冠，浴兰莫振衣。处世忌太洁，至人贵藏晖。
沧浪有钓叟，吾与尔同归。

   卷165_36 【长相思（下篇一作寄远）】李白
日色已尽花含烟，月明欲素愁不眠。赵瑟初停凤凰柱，
蜀琴欲奏鸳鸯弦。此曲有意无人传，愿随春风寄燕然，
忆君迢迢隔青天。昔日横波目，今成流泪泉。
不信妾肠断，归来看取明镜前。
美人在时花满堂，美人去后空馀床。床中绣被卷不寝，
至今三载犹闻香。香亦竟不灭，人亦竟不来。
相思黄叶落，白****青苔。

   卷166_26 【玉壶吟】李白
烈士击玉壶，壮心惜暮年。三杯拂剑舞秋月，
忽然高咏涕泗涟。凤凰初下紫泥诏，谒帝称觞登御筵。
揄扬九重万乘主，谑浪赤墀青琐贤。朝天数换飞龙马，
敕赐珊瑚白玉鞭。世人不识东方朔，大隐金门是谪仙。
西施宜笑复宜颦，丑女效之徒累身。君王虽爱蛾眉好，
无奈宫中妒杀人。

   卷166_30 【扶风豪士歌】李白
洛阳三月飞胡沙，洛阳城中人怨嗟。天津流水波赤血，
白骨相撑如乱麻。我亦东奔向吴国，浮云四塞道路赊。
东方日出啼早鸦，城门人开扫落花。梧桐杨柳拂金井，
来醉扶风豪士家。扶风豪士天下奇，意气相倾山可移。
作人不倚将军势，饮酒岂顾尚书期。雕盘绮食会众客，
吴歌赵舞香风吹。原尝春陵六国时，开心写意君所知。
堂中各有三千士，明日报恩知是谁。抚长剑，一扬眉，
清水白石何离离。脱吾帽，向君笑。饮君酒，为君吟。
张良未逐赤松去，桥边黄石知我心。

   卷166_35 【鸣皋歌奉饯从翁清归五崖山居（河南府陆浑县有鸣皋山）】李白
忆昨鸣皋梦里还，手弄素月清潭间。觉时枕席非碧山，
侧身西望阻秦关。麒麟阁上春还早，著书却忆伊阳好。
青松来风吹古道，绿萝飞花覆烟草。我家仙翁爱清真，
才雄草圣凌古人****卧鸣皋绝世尘。鸣皋微茫在何处，
五崖峡水横樵路。身披翠云裘，袖拂紫烟去。
去时应过嵩少间，相思为折三花树。

   卷166_36 【劳劳亭歌（在江宁县南十五里古送别之所，一名临沧观）】李白
金陵劳劳送客堂，蔓草离离生道傍。古情不尽东流水，
此地悲风愁白杨。我乘素舸同康乐，朗咏清川飞夜霜。
昔闻牛渚吟五章，今来何谢袁家郎。苦竹寒声动秋月，
独宿空帘归梦长。

   卷166_43 【笑歌行（以下二首，苏轼云是伪作）】李白
笑矣乎，笑矣乎。君不见曲如钩，古人知尔封公侯。
君不见直如弦，古人知尔死道边。张仪所以只掉三寸舌，
苏秦所以不垦二顷田。笑矣乎，笑矣乎。
君不见沧浪老人歌一曲，还道沧浪濯吾足。
平生不解谋此身，虚作离骚遣人读。笑矣乎，笑矣乎。
赵有豫让楚屈平，卖身买得千年名。巢由洗耳有何益，
夷齐饿死终无成。君爱身后名，我爱眼前酒。
饮酒眼前乐，虚名何处有。男儿穷通当有时，
曲腰向君君不知。猛虎不看几上肉，洪炉不铸囊中锥。
笑矣乎，笑矣乎。宁武子，朱买臣，扣角行歌背负薪。
今日逢君君不识，岂得不如佯狂人。

   卷167_10 【玉真仙人词】李白
玉真之仙人，时往太华峰。清晨鸣天鼓，飙欻腾双龙。
弄电不辍手，行云本无踪。几时入少室，王母应相逢。

   卷168_5 【赠任城卢主簿】李白
海鸟知天风，窜身鲁门东。临觞不能饮，矫翼思凌空。
钟鼓不为乐，烟霜谁与同。归飞未忍去，流泪谢鸳鸿。

   卷168_9 【东鲁见狄博通】李白
去年别我向何处，有人传道游江东。
谓言挂席度沧海，却来应是无长风。

   卷168_16 【赠何七判官昌浩】李白
有时忽惆怅，匡坐至夜分。平明空啸咤，思欲解世纷。
心随长风去，吹散万里云。羞作济南生，九十诵古文。
不然拂剑起，沙漠收奇勋。老死阡陌间，何因扬清芬。
夫子今管乐，英才冠三军。终与同出处，岂将沮溺群。

   卷168_26 【赠饶阳张司户燧】李白
朝饮苍梧泉，夕栖碧海烟。宁知鸾凤意，远托椅桐前。
慕蔺岂曩古，攀嵇是当年。愧非黄石老，安识子房贤。
功业嗟落日，容华弃徂川。一语已道意，三山期著鞭。
蹉跎人间世，寥落壶中天。独见游物祖，探元穷化先。
何当共携手，相与排冥筌。

   卷168_32 【赠卢征君昆弟】李白
明主访贤逸，云泉今已空。二卢竟不起，万乘高其风。
河上喜相得，壶中趣每同。沧州即此地，观化游无穷。
水落海上清，鳌背睹方蓬。与君弄倒景，携手凌星虹。

   卷168_38 【上李邕（此首萧士赟云是伪作）】李白
大鹏一日同风起，抟摇直上九万里。假令风歇时下来，
犹能簸却沧溟水。世人见我恒殊调，闻余大言皆冷笑。
宣父犹能畏后生，丈夫未可轻年少。

   卷169_17 【赠僧崖公】李白
昔在朗陵东，学禅白眉空。大地了镜彻，回旋寄轮风。
揽彼造化力，持为我神通。晚谒泰山君，亲见日没云。
中夜卧山月，拂衣逃人群。授余金仙道，旷劫未始闻。
冥机发天光，独朗谢垢氛。虚舟不系物，观化游江濆。
江濆遇同声，道崖乃僧英。说法动海岳，游方化公卿。
手秉玉麈尾，如登白楼亭。微言注百川，亹亹信可听。
一风鼓群有，万籁各自鸣。启闭八窗牖，托宿掣电霆。
自言历天台，搏壁蹑翠屏。凌兢石桥去，恍惚入青冥。
昔往今来归，绝景无不经。何日更携手，乘杯向蓬瀛。

   卷170_25 【宿清溪主人】李白
夜到清溪宿，主人碧岩里。檐楹挂星斗，枕席响风水。
月落西山时，啾啾夜猿起。

   卷171_8 【于五松山赠南陵常赞府】李白
为草当作兰，为木当作松。兰秋香风远，松寒不改容。
松兰相因依，萧艾徒丰茸。鸡与鸡并食，鸾与鸾同枝。
拣珠去沙砾，但有珠相随。远客投名贤，真堪写怀抱。
若惜方寸心，待谁可倾倒。虞卿弃赵相，便与魏齐行。
海上五百人，同日死田横。当时不好贤，岂传千古名。
愿君同心人，于我少留情。寂寂还寂寂，出门迷所适。
长铗归来乎，秋风思归客。

   卷171_11 【陈情赠友人】李白
延陵有宝剑，价重千黄金。观风历上国，暗许故人深。
归来挂坟松，万古知其心。懦夫感达节，壮士激青衿。
鲍生荐夷吾，一举置齐相。斯人无良朋，岂有青云望。
临财不苟取，推分固辞让。后世称其贤，英风邈难尚。
论交但若此，友道孰云丧。多君骋逸藻，掩映当时人。
舒文振颓波，秉德冠彝伦。卜居乃此地，共井为比邻。
清琴弄云月，美酒娱冬春。薄德中见捐，忽之如遗尘。
英豪未豹变，自古多艰辛。他人纵以疏，君意宜独亲。
奈何成离居，相去复几许。飘风吹云霓，蔽目不得语。
投珠冀相报，按剑恐相距。所思采芳兰，欲赠隔荆渚。
沉忧心若醉，积恨泪如雨。愿假东壁辉，馀光照贫女。

   卷172_2 【淮南卧病书怀，寄蜀中赵征君蕤】李白
吴会一浮云，飘如远行客。功业莫从就，岁光屡奔迫。
良图俄弃捐，衰疾乃绵剧。古琴藏虚匣，长剑挂空壁。
楚冠怀钟仪，越吟比庄舄。国门遥天外，乡路远山隔。
朝忆相如台，夜梦子云宅。旅情初结缉，秋气方寂历。
风入松下清，露出草间白。故人不可见，幽梦谁与适。
寄书西飞鸿，赠尔慰离析。

   卷172_12 【淮阴书怀，寄王宗成（一作王宗城）】李白
沙墩至梁苑，二十五长亭。大舶夹双橹，中流鹅鹳鸣。
云天扫空碧，川岳涵馀清。飞凫从西来，适与佳兴并。
眷言王乔舄，婉娈故人情。复此亲懿会，而增交道荣。
沿洄且不定，飘忽怅徂征。暝投淮阴宿，欣得漂母迎。
斗酒烹黄鸡，一餐感素诚。予为楚壮士，不是鲁诸生。
有德必报之，千金耻为轻。缅书羁孤意，远寄棹歌声。

   卷172_14 【寄王屋山人孟大融】李白
我昔东海上，劳山餐紫霞。亲见安期公，食枣大如瓜。
中年谒汉主，不惬还归家。朱颜谢春辉，白发见生涯。
所期就金液，飞步登云车。愿随夫子天坛上，
闲与仙人扫落花。

   卷172_21 【北山独酌，寄韦六】李白
巢父将许由，未闻买山隐。道存迹自高，何惮去人近。
纷吾下兹岭，地闲喧亦泯。门横群岫开，水凿众泉引。
屏高而在云，窦深莫能准。川光昼昏凝，林气夕凄紧。
于焉摘朱果，兼得养玄牝。坐月观宝书，拂霜弄瑶轸。
倾壶事幽酌，顾影还独尽。念君风尘游，傲尔令自哂。

   卷173_19 【早过漆林渡，寄万巨】李白
西经大蓝山，南来漆林渡。水色倒空青，林烟横积素。
漏流昔吞翕，沓浪竞奔注。潭落天上星，龙开水中雾。
峣岩注公栅，突兀陈焦墓。岭峭纷上干，川明屡回顾。
因思万夫子，解渴同琼树。何日睹清光，相欢咏佳句。

   卷174_11 【颍阳别元丹丘之淮阳】李白
吾将元夫子，异姓为天伦。本无轩裳契，素以烟霞亲。
尝恨迫世网，铭意俱未伸。松柏虽寒苦，羞逐桃李春。
悠悠市朝间，玉颜日缁磷。所失重山岳，所得轻埃尘。
精魄渐芜秽，衰老相凭因。我有锦囊诀，可以持君身。
当餐黄金药，去为紫阳宾。万事难并立，百年犹崇晨。
别尔东南去，悠悠多悲辛。前志庶不易，远途期所遵。
已矣归去来，白云飞天津。

   卷175_5 【送友人寻越中山水】李白
闻道稽山去，偏宜谢客才。千岩泉洒落，万壑树萦回。
东海横秦望，西陵绕越台。湖清霜镜晓，涛白雪山来。
八月枚乘笔，三吴张翰杯。此中多逸兴，早晚向天台。

   卷175_10 【送温处士归黄山白鹅峰旧居】李白
黄山四千仞，三十二莲峰。丹崖夹石柱，菡萏金芙蓉。
伊昔升绝顶，下窥天目松。仙人炼玉处，羽化留馀踪。
亦闻温伯雪，独往今相逢。采秀辞五岳，攀岩历万重。
归休白鹅岭，渴饮丹砂井。凤吹我时来，云车尔当整。
去去陵阳东，行行芳桂丛。回溪十六度，碧嶂尽晴空。
他日还相访，乘桥蹑彩虹。

   卷175_11 【送方士赵叟之东平】李白
长桑晓洞视，五藏无全牛。赵叟得秘诀，还从方士游。
西过获麟台，为我吊孔丘。念别复怀古，潸然空泪流。

   卷175_17 【金乡送韦八之西京】李白
客自长安来，还归长安去。狂风吹我心，西挂咸阳树。
此情不可道，此别何时遇。望望不见君，连山起烟雾。

   卷176_4 【鲁郡尧祠送张十四游河北】李白
猛虎伏尺草，虽藏难蔽身。有如张公子，肮脏在风尘。
岂无横腰剑，屈彼淮阴人。击筑向北燕，燕歌易水滨。
归来泰山上，当与尔为邻。

   卷176_11 【送侄良携二妓赴会稽，戏有此赠】李白
携妓东山去，春光半道催。遥看若桃李，双入镜中开。

   卷176_15 【同王昌龄送族弟襄归桂阳二首】李白
秦地见碧草，楚谣对清樽。把酒尔何思，鹧鸪啼南园。
余欲罗浮隐，犹怀明主恩。踌躇紫宫恋，孤负沧洲言。
终然无心云，海上同飞翻。相期乃不浅，幽桂有芳根。
尔家何在潇湘川， 青莎白石长沙边。昨梦江花照江日，
几枝正发东窗前。觉来欲往心悠然，魂随越鸟飞南天。
秦云连山海相接，桂水横烟不可涉。送君此去令人愁，
风帆茫茫隔河洲。春潭琼草绿可折，西寄长安明月楼。

   卷176_26 【鲁中送二从弟赴举之西京（一作送族弟锽）】李白
鲁客向西笑，君门若梦中。霜凋逐臣发，日忆明光宫。
复羡二龙去，才华冠世雄。平衢骋高足，逸翰凌长风。
舞袖拂秋月，歌筵闻早鸿。送君日千里，良会何由同。

   卷176_33 【送萧三十一之鲁中，兼问稚子伯禽】李白
六月南风吹白沙，吴牛喘月气成霞。水国郁蒸不可处，
时炎道远无行车。夫子如何涉江路，云帆袅袅金陵去。
高堂倚门望伯鱼，鲁中正是趋庭处。我家寄在沙丘傍，
三年不归空断肠。君行既识伯禽子，应驾小车骑白羊。

   卷177_12 【寻阳送弟昌峒鄱阳司马作】李白
桑落洲渚连，沧江无云烟。寻阳非剡水，忽见子猷船。
飘然欲相近，来迟杳若仙。人乘海上月，帆落湖中天。
一睹无二诺，朝欢更胜昨。尔则吾惠连，吾非尔康乐。
朱绂白银章，上官佐鄱阳。松门拂中道，石镜回清光。
摇扇及于越，水亭风气凉。与尔期此亭，期在秋月满。
时过或未来，两乡心已断。吴山对楚岸，彭蠡当中州。
相思定如此，有穷尽年愁。

   卷177_20 【送梁四归东平】李白
玉壶挈美酒，送别强为欢。大火南星月，长郊北路难。
殷王期负鼎，汶水起垂竿。莫学东山卧，参差老谢安。

    卷178_1 【酬谈少府】李白
一尉居倏忽，梅生有仙骨。三事或可羞，匈奴哂千秋。
壮心屈黄绶，浪迹寄沧洲。昨观荆岘作，如从云汉游。
老夫当暮矣，蹀足惧骅骝。

   卷178_4 【早秋单父南楼酬窦公衡】李白
白露见日灭，红颜随霜凋。别君若俯仰，春芳辞秋条。
泰山嵯峨夏云在，疑是白波涨东海。散为飞雨川上来，
遥帷却卷清浮埃。知君独坐青轩下，此时结念同所怀。
我闭南楼看道书，幽帘清寂在仙居。曾无好事来相访，
赖尔高文一起予。

   卷178_24 【酬崔五郎中】李白
朔云横高天，万里起秋色。壮士心飞扬，落日空叹息。
长啸出原野，凛然寒风生。幸遭圣明时，功业犹未成。
奈何怀良图，郁悒独愁坐。杖策寻英豪，立谈乃知我。
崔公生民秀，缅邈青云姿。制作参造化，托讽含神祇。
海岳尚可倾，吐诺终不移。是时霜飙寒，逸兴临华池。
起舞拂长剑，四座皆扬眉。因得穷欢情，赠我以新诗。
又结汗漫期，九垓远相待。举身憩蓬壶，濯足弄沧海。
从此凌倒景，一去无时还。朝游明光宫，暮入阊阖关。
但得长把袂，何必嵩丘山。

   卷178_30 【酬岑勋见寻就元丹丘对酒相待，以诗见招】李白
黄鹤东南来，寄书写心曲。倚松开其缄，忆我肠断续。
不以千里遥，命驾来相招。中逢元丹丘，登岭宴碧霄。
对酒忽思我，长啸临清飙。蹇予未相知，茫茫绿云垂。
俄然素书及，解此长渴饥。策马望山月，途穷造阶墀。
喜兹一会面，若睹琼树枝。忆君我远来，我欢方速至。
开颜酌美酒，乐极忽成醉。我情既不浅，君意方亦深。
相知两相得，一顾轻千金。且向山客笑，与君论素心。

   卷179_3 【寻鲁城北范居士失道落苍耳中见范置酒摘苍耳作】李白
雁度秋色远，日静无云时。客心不自得，浩漫将何之。
忽忆范野人，闲园养幽姿。茫然起逸兴，但恐行来迟。
城壕失往路，马首迷荒陂。不惜翠云裘，遂为苍耳欺。
入门且一笑，把臂君为谁。酒客爱秋蔬，山盘荐霜梨。
他筵不下箸，此席忘朝饥。酸枣垂北郭，寒瓜蔓东篱。
还倾四五酌，自咏猛虎词。近作十日欢，远为千载期。
风流自簸荡，谑浪偏相宜。酣来上马去，却笑高阳池。

   卷179_9 【与从侄杭州刺史良游天竺寺】李白
挂席凌蓬丘，观涛憩樟楼。三山动逸兴，五马同遨游。
天竺森在眼，松风飒惊秋。览云测变化，弄水穷清幽。
叠嶂隔遥海，当轩写归流。诗成傲云月，佳趣满吴洲。

   卷179_10 【同友人舟行游台越作】李白
楚臣伤江枫，谢客拾海月。怀沙去潇湘，挂席泛溟渤。
蹇予访前迹，独往造穷发。古人不可攀，去若浮云没。
愿言弄倒景，从此炼真骨。华顶窥绝溟，蓬壶望超忽。
不知青春度，但怪绿芳歇。空持钓鳌心，从此谢魏阙。

   卷179_12 【朝下过卢郎中叙旧游】李白
君登金华省，我入银台门。幸遇圣明主，俱承云雨恩。
复此休浣时，闲为畴昔言。却话山海事，宛然林壑存。
明湖思晓月，叠嶂忆清猿。何由返初服，田野醉芳樽。

   卷179_15 【春日游罗敷潭】李白
行歌入谷口，路尽无人跻。攀崖度绝壑，弄水寻回溪。
云从石上起，客到花间迷。淹留未尽兴，日落群峰西。

   卷179_25 【与周刚清溪玉镜潭宴别（潭在秋浦桃树陂下余新名此潭）】李白
康乐上官去，永嘉游石门。江亭有孤屿，千载迹犹存。
我来游秋浦，三入桃陂源。千峰照积雪，万壑尽啼猿。
兴与谢公合，文因周子论。扫崖去落叶，席月开清樽。
溪当大楼南，溪水正南奔。回作玉镜潭，澄明洗心魂。
此中得佳境，可以绝嚣喧。清夜方归来，酣歌出平原。
别后经此地，为余谢兰荪。

   卷179_31 【陪侍郎叔游洞庭醉后三首】李白
今日竹林宴，我家贤侍郎。三杯容小阮，醉后发清狂。
船上齐桡乐，湖心泛月归。白鸥闲不去，争拂酒筵飞。
刬却君山好，平铺湘水流。巴陵无限酒，醉杀洞庭秋。

   卷179_33 【陪族叔刑部侍郎晔及中书贾舍人至游洞庭五首】李白
洞庭西望楚江分，水尽南天不见云。
日落长沙秋色远，不知何处吊湘君。
南湖秋水夜无烟，耐可乘流直上天。
且就洞庭赊月色，将船买酒白云边。
洛阳才子谪湘川，元礼同舟月下仙。
记得长安还欲笑，不知何处是西天。
洞庭湖西秋月辉，潇湘江北早鸿飞。
醉客满船歌白苎，不知霜露入秋衣。
帝子潇湘去不还，空馀秋草洞庭间。
淡扫明湖开玉镜，丹青画出是君山。

   卷180_9 【登太白峰】李白
西上太白峰，夕阳穷登攀。太白与我语，为我开天关。
愿乘泠风去，直出浮云间。举手可近月，前行若无山。
一别武功去，何时复见还。

   卷180_11 【登新平楼】李白
去国登兹楼，怀归伤暮秋。天长落日远，水净寒波流。
秦云起岭树，胡雁飞沙洲。苍苍几万里，目极令人愁。

   卷180_13 【秋日登扬州西灵塔】李白
宝塔凌苍苍，登攀览四荒。顶高元气合，标出海云长。
万象分空界，三天接画梁。水摇金刹影，日动火珠光。
鸟拂琼帘度，霞连绣栱张。目随征路断，心逐去帆扬。
露浴梧楸白，霜催橘柚黄。玉毫如可见，于此照迷方。

   卷180_16 【登梅冈望金陵，赠族侄高座寺僧中孚】李白
钟山抱金陵，霸气昔腾发。天开帝王居，海色照宫阙。
群峰如逐鹿，奔走相驰突。江水九道来，云端遥明没。
时迁大运去，龙虎势休歇。我来属天清，登览穷楚越。
吾宗挺禅伯，特秀鸾凤骨。众星罗青天，明者独有月。
冥居顺生理，草木不剪伐。烟窗引蔷薇，石壁老野蕨。
吴风谢安屐，白足傲履袜。几宿一下山，萧然忘干谒。
谈经演金偈，降鹤舞海雪。时闻天香来，了与世事绝。
佳游不可得，春风惜远别。赋诗留岩屏，千载庶不灭。

   卷180_30 【秋登宣城谢脁北楼】李白
江城如画里，山晓望晴空。两水夹明镜，双桥落彩虹。
人烟寒橘柚，秋色老梧桐。谁念北楼上，临风怀谢公。

   卷181_11 【上三峡】李白
巫山夹青天，巴水流若兹。巴水忽可尽，青天无到时。
三朝上黄牛，三暮行太迟。三朝又三暮，不觉鬓成丝。

   卷181_12 【自巴东舟行经瞿唐峡，登巫山最高峰，晚还题壁】李白
江行几千里，海月十五圆。始经瞿塘峡，遂步巫山巅。
巫山高不穷，巴国尽所历。日边攀垂萝，霞外倚穹石。
飞步凌绝顶，极目无纤烟。却顾失丹壑，仰观临青天。
青天若可扪，银汉去安在。望云知苍梧，记水辨瀛海。
周游孤光晚，历览幽意多。积雪照空谷，悲风鸣森柯。
归途行欲曛，佳趣尚未歇。江寒早啼猿，松暝已吐月。
月色何悠悠，清猿响啾啾。辞山不忍听，挥策还孤舟。

   卷181_13 【早发白帝城（一作白帝下江陵）】李白
朝辞白帝彩云间，千里江陵一日还。
两岸猿声啼不尽，轻舟已过万重山。

   卷181_39 【谢公亭（盖谢脁、范云之所游）】李白
谢公离别处，风景每生愁。客散青天月，山空碧水流。
池花春映日，窗竹夜鸣秋。今古一相接，长歌怀旧游。

   卷181_42 【姑孰十咏（一作李赤诗）·姑孰溪】李白
爱此溪水闲，乘流兴无极。漾楫怕鸥惊，垂竿待鱼食。
波翻晓霞影，岸叠春山色。何处浣纱人，红颜未相识。

   卷181_44 【姑孰十咏·谢公宅】李白
青山日将暝，寂寞谢公宅。竹里无人声，池中虚月白。
荒庭衰草遍，废井苍苔积。惟有清风闲，时时起泉石。

   卷181_46 【姑孰十咏·桓公井】李白
桓公名已古，废井曾未竭。石甃冷苍苔，寒泉湛孤月。
秋来桐暂落，春至桃还发。路远人罕窥，谁能见清彻。

   卷181_47 【姑孰十咏·慈姥竹】李白
野竹攒石生，含烟映江岛。翠色落波深，虚声带寒早。
龙吟曾未听，凤曲吹应好。不学蒲柳凋，贞心尝自保。

   卷182_3 【安州般若寺水阁纳凉，喜遇薛员外乂】李白
翛然金园赏，远近含晴光。楼台成海气，草木皆天香。
忽逢青云士，共解丹霞裳。水退池上热，风生松下凉。
吞讨破万象，搴窥临众芳。而我遗有漏，与君用无方。
心垢都已灭，永言题禅房。

   卷182_21 【对酒醉题屈突明府厅】李白
陶令八十日，长歌归去来。故人建昌宰，借问几时回。
风落吴江雪，纷纷入酒杯。山翁今已醉，舞袖为君开。

   卷182_26 【过汪氏别业二首】李白
游山谁可游，子明与浮丘。叠岭碍河汉，连峰横斗牛。
汪生面北阜，池馆清且幽。我来感意气，捶炰列珍羞。
扫石待归月，开池涨寒流。酒酣益爽气，为乐不知秋。
畴昔未识君，知君好贤才。随山起馆宇，凿石营池台。
星火五月中，景风从南来。数枝石榴发，一丈荷花开。
恨不当此时，相过醉金罍。我行值木落，月苦清猿哀。
永夜达五更，吴歈送琼杯。酒酣欲起舞，四座歌相催。
日出远海明，轩车且裴回。更游龙潭去，枕石拂莓苔。

   卷182_33 【清溪半夜闻笛】李白
羌笛梅花引，吴溪陇水情。寒山秋浦月，肠断玉关声。

   卷182_44 【独坐敬亭山】李白
众鸟高飞尽，孤云独去闲。相看两不厌，只有敬亭山。

   卷182_50 【忆东山二首】李白
不向东山久，蔷薇几度花。白云还自散，明月落谁家。
我今携谢妓，长啸绝人群。欲报东山客，开关扫白云。

   卷182_56 【忆秋浦桃花旧游，时窜夜郎】李白
桃花春水生，白石今出没。摇荡女萝枝，半摇青天月。
不知旧行径，初拳几枝蕨。三载夜郎还，于兹炼金骨。

   卷183_4 【感兴六首】李白
瑶姬天帝女，精彩化朝云。宛转入宵梦，无心向楚君。
锦衾抱秋月，绮席空兰芬。茫昧竟谁测，虚传宋玉文。
洛浦有宓妃，飘飖雪争飞。轻云拂素月，了可见清辉。
解珮欲西去，含情讵相违。香尘动罗袜，绿水不沾衣。
陈王徒作赋，神女岂同归。好色伤大雅，多为世所讥。
裂素持作书，将寄万里怀。眷眷待远信，竟岁无人来。
征鸿务随阳，又不为我栖。委之在深箧，蠹鱼坏其题。
何如投水中，流落他人开。不惜他人开，但恐生是非。
十五游神仙，仙游未曾歇。吹笙坐松风，泛瑟窥海月。
西山玉童子，使我炼金骨。欲逐黄鹤飞，相呼向蓬阙。
西国有美女，结楼青云端。蛾眉艳晓月，一笑倾城欢。
高节不可夺，炯心如凝丹。常恐彩色晚，不为人所观。
安得配君子，共乘双飞鸾。
嘉谷隐丰草，草深苗且稀。农夫既不异，孤穗将安归。
常恐委畴陇，忽与秋蓬飞。乌得荐宗庙，为君生光辉。

   卷183_5 【寓言三首】李白
周公负斧扆，成王何夔夔。武王昔不豫，剪爪投河湄。
贤圣遇谗慝，不免人君疑。天风拔大木，禾黍咸伤萎。
管蔡扇苍蝇，公赋鸱鸮诗。金縢若不启，忠信谁明之。
摇裔双彩凤，婉娈三青禽。往还瑶台里，鸣舞玉山岑。
以欢秦娥意，复得王母心。区区精卫鸟，衔木空哀吟。
长安春色归，先入青门道。绿杨不自持，从风欲倾倒。
海燕还秦宫，双飞入帘栊。相思不相见，托梦辽城东。

   卷183_10 【江上秋怀】李白
餐霞卧旧壑，散发谢远游。山蝉号枯桑，始复知天秋。
朔雁别海裔，越燕辞江楼。飒飒风卷沙，茫茫雾萦洲。
黄云结暮色，白水扬寒流。恻怆心自悲，潺湲泪难收。
蘅兰方萧瑟，长叹令人愁。

   卷183_13 【上崔相百忧章（时在浔阳狱）】李白
共公赫怒，天维中摧。鲲鲸喷荡，扬涛起雷。鱼龙陷人，
成此祸胎。火焚昆山，玉石相硾。仰希霖雨，洒宝炎煨。
箭发石开，戈挥日回。邹衍恸哭，燕霜飒来，微诚不感。
犹絷夏台。苍鹰搏攫，丹棘崔嵬。豪圣凋枯，王风伤哀。
斯文未丧，东岳岂颓。穆逃楚难，邹脱吴灾。见机苦迟，
二公所咍。骥不骤进，麟何来哉。星离一门，草掷二孩。
万愤结习，忧从中催。金瑟玉壶，尽为愁媒。举酒太息，
泣血盈杯。台星再朗，天网重恢。屈法申恩，弃瑕取材。
冶长非罪，尼父无猜。覆盆倘举，应照寒灰。

   卷183_14 【万愤词投魏郎中】李白
海水渤潏，人罹鲸鲵。蓊胡沙而四塞，始滔天于燕齐。
何六龙之浩荡，迁白日于秦西。九土星分，嗷嗷栖栖。
南冠君子，呼天而啼。恋高堂而掩泣，泪血地而成泥。
狱户春而不草，独幽怨而沉迷。兄九江兮弟三峡，
悲羽化之难齐。穆陵关北愁爱子，豫章天南隔老妻。
一门骨肉散百草，遇难不复相提携。树榛拔桂，
囚鸾宠鸡。舜昔授禹，伯成耕犁。德自此衰，吾将安栖。
好我者恤我，不好我者何忍临危而相挤。子胥鸱夷，
彭越醢醯。自古豪烈，胡为此繄。苍苍之天，高乎视低。
如其听卑，脱我牢狴。傥辨美玉，君收白珪。

   卷183_22 【南轩松】李白
南轩有孤松，柯叶自绵幂。清风无闲时，潇洒终日夕。
阴生古苔绿，色染秋烟碧。何当凌云霄，直上数千尺。

   卷183_24 【初出金门，寻王侍御不遇，咏壁上鹦鹉】李白
落羽辞金殿，孤鸣咤绣衣。能言终见弃，还向陇西飞。

   卷183_28 【题雍丘崔明府丹灶】李白
美人为政本忘机，服药求仙事不违。叶县已泥丹灶毕，
瀛洲当伴赤松归。先师有诀神将助，大圣无心火自飞。
九转但能生羽翼，双凫忽去定何依。

   卷183_39 【南奔书怀（一作自丹阳南奔道中作。萧士赟云是伪作）】李白
遥夜何漫漫，空歌白石烂。甯戚未匡齐，陈平终佐汉。
欃枪扫河洛，直割鸿沟半。历数方未迁，云雷屡多难。
天人秉旄钺，虎竹光藩翰。侍笔黄金台，传觞青玉案。
不因秋风起，自有思归叹。主将动谗疑，王师忽离叛。
自来白沙上，鼓噪丹阳岸。宾御如浮云，从风各消散。
舟中指可掬，城上骸争爨。草草出近关，行行昧前算。
南奔剧星火，北寇无涯畔。顾乏七宝鞭，留连道傍玩。
太白夜食昴，长虹日中贯。秦赵兴天兵，茫茫九州乱。
感遇明主恩，颇高祖逖言。过江誓流水，志在清中原。
拔剑击前柱，悲歌难重论。

   卷184_6 【劳劳亭】李白
天下伤心处，劳劳送客亭。春风知别苦，不遣柳条青。

   卷184_24 【宣城见杜鹃花（一作杜牧诗，题云《子规》）】李白
蜀国曾闻子规鸟，宣城还见杜鹃花。
一叫一回肠一断，三春三月忆三巴。

   卷184_28 【寄远十一首】李白
三鸟别王母，衔书来见过。肠断若剪弦，其如愁思何。
遥知玉窗里，纤手弄云和。奏曲有深意，青松交女萝。
写水山井中，同泉岂殊波。秦心与楚恨，皎皎为谁多。
青楼何所在，乃在碧云中。宝镜挂秋水，罗衣轻春风。
新妆坐落日，怅望金屏空。念此送短书，愿因双飞鸿。
本作一行书，殷勤道相忆。一行复一行，满纸情何极。
瑶台有黄鹤，为报青楼人。朱颜凋落尽，白发一何新。
自知未应还，离居经三春。桃李今若为，当窗发光彩。
莫使香风飘，留与红芳待。
玉箸落春镜，坐愁湖阳水。闻与阴丽华，风烟接邻里。
青春已复过，白日忽相催。但恐荷花晚，令人意已摧。
相思不惜梦，日夜向阳台。
远忆巫山阳，花明绿江暖。踌躇未得往，泪向南云满。
春风复无情，吹我梦魂断。不见眼中人，天长音信短。
阳台隔楚水，春草生黄河。相思无日夜，浩荡若流波。
流波向海去，欲见终无因。遥将一点泪，远寄如花人。
妾在舂陵东，君居汉江岛。一日望花光，往来成白道。
一为云雨别，此地生秋草。秋草秋蛾飞，相思愁落晖。
何由一相见，灭烛解罗衣。
忆昨东园桃李红碧枝，与君此时初别离。金瓶落井无消息，
令人行叹复坐思。坐思行叹成楚越，春风玉颜畏销歇。
碧窗纷纷下落花，青楼寂寂空明月。两不见，但相思。
空留锦字表心素，至今缄愁不忍窥。
长短春草绿，缘阶如有情。卷施心独苦，抽却死还生。
睹物知妾意，希君种后庭。闲时当采掇，念此莫相轻。
鲁缟如玉霜，笔题月氏书。寄书白鹦鹉，西海慰离居。
行数虽不多，字字有委曲。天末如见之，开缄泪相续。
泪尽恨转深，千里同此心。相思千万里，一书值千金。
爱君芙蓉婵娟之艳色，色可餐兮难再得。
怜君冰玉清迥之明心，情不极兮意已深。
朝共琅玕之绮食，夜同鸳鸯之锦衾。恩情婉娈忽为别，
使人莫错乱愁心。乱愁心，涕如雪。寒灯厌梦魂欲绝，
觉来相思生白发。盈盈汉水若可越，可惜凌波步罗袜。
美人美人兮归去来，莫作朝云暮雨兮飞阳台。

   卷184_47 【别内赴征三首】李白
王命三征去未还，明朝离别出吴关。
白玉高楼看不见，相思须上望夫山。
出门妻子强牵衣，问我西行几日归。
归时倘佩黄金印，莫学苏秦不下机。
翡翠为楼金作梯，谁人独宿倚门啼。
夜坐寒灯连晓月，行行泪尽楚关西。

   卷184_54 【南流夜郎寄内】李白
夜郎天外怨离居，明月楼中音信疏。
北雁春归看欲尽，南来不得豫章书。

   卷184_57 【示金陵子（一作金陵子词）】李白
金陵城东谁家子，窃听琴声碧窗里。落花一片天上来，
随人直渡西江水。楚歌吴语娇不成，似能未能最有情。
谢公正要东山妓，携手林泉处处行。

   卷184_58 【出妓金陵子呈卢六四首】李白
安石东山三十春，傲然携妓出风尘。
楼中见我金陵子，何似阳台云雨人。
南国新丰酒，东山小妓歌。对君君不乐，花月奈愁何。
东道烟霞主，西江诗酒筵。相逢不觉醉，日堕历阳川。
小妓金陵歌楚声，家僮丹砂学凤鸣。
我亦为君饮清酒，君心不肯向人倾。

   卷184_63 【宣城哭蒋征君华】李白
敬亭埋玉树，知是蒋征君。安得相如草，空馀封禅文。
池台空有月，词赋旧凌云。独挂延陵剑，千秋在古坟。

   卷185_3 【月夜金陵怀古】李白
苍苍金陵月，空悬帝王州。天文列宿在，霸业大江流。
绿水绝驰道，青松摧古丘。台倾鳷鹊观，宫没凤凰楼。
别殿悲清暑，芳园罢乐游。一闻歌玉树，萧瑟后庭秋。

   卷185_9 【雨后望月】李白
四郊阴霭散，开户半蟾生。万里舒霜合，一条江练横。
出时山眼白，高后海心明。为惜如团扇，长吟到五更。

   卷187_26 【使云阳寄府曹】韦应物
夙驾祗府命，冒炎不遑息。百里次云阳，闾阎问漂溺。
上天屡愆气，胡不均寸泽。仰瞻乔树巅，见此洪流迹。
良苗免湮没，蔓草生宿昔。颓墉满故墟，喜返将安宅。
周旋涉涂潦，侧峭缘沟脉。仁贤忧斯民，贱子甘所役。
公堂众君子，言笑思与觌。

   卷187_40 【紫阁东林居士叔缄赐松英丸捧对忻喜…所当服辄献诗代启】韦应物
碧涧苍松五粒稀，侵云采去露沾衣。夜启群仙合灵药，
朝思俗侣寄将归。道场斋戒今初服，人事荤膻已觉非。
一望岚峰拜还使，腰间铜印与心违。

   卷187_42 【闲居赠友】韦应物
补吏多下迁，罢归聊自度。园庐既芜没，烟景空澹泊。
闲居养痾瘵，守素甘葵藿。颜鬓日衰耗，冠带亦寥落。
青苔已生路，绿筠始分箨。夕气下遥阴，微风动疏薄。
草玄良见诮，杜门无请托。非君好事者，谁来顾寂寞。

   卷187_57 【将往滁城恋新竹，简崔都水示端】韦应物
停车欲去绕丛竹，偏爱新筠十数竿。
莫遣儿童触琼粉，留待幽人回日看。

   卷188_7 【郊园闻蝉，寄诸弟】韦应物
去岁郊园别，闻蝉在兰省。今岁卧南谯，蝉鸣归路永。
夕响依山谷，馀悲散秋景。缄书报此时，此心方耿耿。

   卷188_31 【寄全椒山中道士】韦应物
今朝郡斋冷，忽念山中客。涧底束荆薪，归来煮白石。
欲持一瓢酒，远慰风雨夕。落叶满空山，何处寻行迹。

   卷188_38 【寄卢陟】韦应物
柳叶遍寒塘，晓霜凝高阁。累日此流连，别来成寂寞。

   卷188_63 【寄二严（士良，婺牧。士元，郴牧）】韦应物
丝竹久已懒，今日遇君忺。打破蜘蛛千道网，
总为鶺鴒两个严。

   卷189_20 【送李儋】韦应物
别离何从生，乃在亲爱中。反念行路子，拂衣自西东。
日昃不留宴，严车出崇墉。行游非所乐，端忧道未通。
春野百卉发，清川思无穷。芳时坐离散，世事谁可同。
归当掩重关，默默想音容。

   卷189_21 【赋得暮雨，送李胄】韦应物
楚江微雨里，建业暮钟时。漠漠帆来重，冥冥鸟去迟。
海门深不见，浦树远含滋。相送情无限，沾襟比散丝。

   卷189_30 【送槐广落第归扬州】韦应物
下第常称屈，少年心独轻。拜亲归海畔，似舅得诗名。
晚对青山别，遥寻芳草行。还期应不远，寒露湿芜城。

   卷189_43 【送常侍御却使西蕃】韦应物
归奏圣朝行万里，却衔天诏报蕃臣。本是诸生守文墨，
今将匹马静烟尘。旅宿关河逢暮雨，春耕亭障识遗民。
此去多应收故地，宁辞沙塞往来频。

   卷189_56 【送郑端公弟移院常州】韦应物
时瞻宪臣重，礼为内兄全。公程傥见责，私爱信不愆。
况昔陪朝列，今兹俱海壖。清觞方对酌，天书忽告迁。
岂徒咫尺地，使我心思绵。应当自此始，归拜云台前。

   卷189_66 【送雷监赴阙庭】韦应物
才大无不备，出入为时须。雄藩精理行，秘府擢文儒。
诏书忽已至，焉得久踟蹰。方舟趁朝谒，观者盈路衢。
广筵列众宾，送爵无停迂。攀饯诚怆恨，贺荣且欢娱。
长陪柏梁宴，日向丹墀趋。时方重右职，蹉跎独海隅。

   卷189_68 【送孙徵赴云中】韦应物
黄骢少年舞双戟，目视旁人皆辟易。百战曾夸陇上儿，
一身复作云中客。寒风动地气苍芒，横吹先悲出塞长。
敲石军中传夜火，斧冰河畔汲朝浆。前锋直指阴山外，
虏骑纷纷翦应碎。匈奴破尽看君归，金印酬功如斗大。

   卷190_11 【酬韩质舟行阻冻】韦应物
晨坐枉嘉藻，持此慰寝兴。中获辛苦奏，长河结阴冰。
皓曜群玉发，凄清孤景凝。至柔反成坚，造化安可恒。
方舟未得行，凿饮空兢兢。寒苦弥时节，待泮岂所能。
何必涉广川，荒衢且升腾。殷勤宣中意，庶用达吾朋。

   卷190_12 【李博士弟以余罢官居同德精舍共有伊陆名山…聊以为答】韦应物
初夏息众缘，双林对禅客。枉兹芳兰藻，促我幽人策。
冥搜企前哲，逸句陈往迹。仿佛陆浑南，迢递千峰碧。
从来迟高驾，自顾无物役。山水心所娱，如何更朝夕。
晨兴涉清洛，访子高阳宅。莫言往来疏，驽马知阡陌。

   卷190_17 【答贡士黎逢（时任京兆功曹）】韦应物
茂等方上达，诸生安可希。栖神澹物表，涣汗布令词。
如彼昆山玉，本自有光辉。鄙人徒区区，称叹亦何为。
弥月旷不接，公门但驱驰。兰章忽有赠，持用慰所思。
不见心尚密，况当相见时。

   卷190_38 【答崔都水】韦应物
亭亭心中人，迢迢居秦关。常缄素札去，适枉华章还。
忆在沣郊时，携手望秋山。久嫌官府劳，初喜罢秩闲。
终年不事业，寝食长慵顽。不知为时来，名籍挂郎间。
摄衣辞田里，华簪耀颓颜。卜居又依仁，日夕正追攀。
牧人本无术，命至苟复迁。离念积岁序，归途眇山川。
郡斋有佳月，园林含清泉。同心不在宴，樽酒徒盈前。
览君陈迹游，词意俱凄妍。忽忽已终日，将酬不能宣。
氓税况重叠，公门极熬煎。责逋甘首免，岁晏当归田。
勿厌守穷辙，慎为名所牵。

   卷190_43 【答端】韦应物
坐忆故园人已老，宁知远郡雁还来。
长瞻西北是归路，独上城楼日几回。

   卷190_44 【答僴奴、重阳二甥（僴奴赵氏甥伉，重阳崔氏甥播）】韦应物
弃职曾守拙，玩幽遂忘喧。山涧依硗瘠，竹树荫清源。
贫居烟火湿，岁熟梨枣繁。风雨飘茅屋，蒿草没瓜园。
群属相欢悦，不觉过朝昏。有时看禾黍，落日上秋原。
饮酒任真性，挥笔肆狂言。一朝忝兰省，三载居远藩。
复与诸弟子，篇翰每相敦。西园休习射，南池对芳樽。
山药经雨碧，海榴凌霜翻。念尔不同此，怅然复一论。
重阳守故家，僴子旅湘沅。俱有缄中藻，恻恻动离魂。
不知何日见，衣上泪空存。

   卷190_58 【酬秦征君、徐少府春日见寄】韦应物
终日愧无政，与君聊散襟。城根山半腹，亭影水中心。
朗咏竹窗静，野情花径深。那能有馀兴，不作剡溪寻。

   卷190_59 【冬夜宿司空曙野居，因寄酬赠】韦应物
南北与山邻，蓬庵庇一身。繁霜疑有雪，荒草似无人。
遂性在耕稼，所交唯贱贫。何掾张椽傲，每重德璋亲。

   卷190_62 【广陵遇孟九云卿】韦应物
雄藩本帝都，游士多俊贤。夹河树郁郁，华馆千里连。
新知虽满堂，中意颇未宣。忽逢翰林友，欢乐斗酒前。
高文激颓波，四海靡不传。西施且一笑，众女安得妍。
明月满淮海，哀鸿逝长天。所念京国远，我来君欲还。

   卷191_27 【春月观省属城，始憩东西林精舍】韦应物
因时省风俗，布惠迨高年。建隼出浔阳，整驾游山川。
白云敛晴壑，群峰列遥天。嶔崎石门状，杳霭香炉烟。
榛荒屡罥挂，逼侧殆覆颠。方臻释氏庐，时物屡华妍。
昙远昔经始，于兹閟幽玄。东西竹林寺，灌注寒涧泉。
人事既云泯，岁月复已绵。殿宇馀丹绀，磴阁峭欹悬。
佳士亦栖息，善身绝尘缘。今我蒙朝寄，教化敷里鄽。
道妙苟为得，出处理无偏。心当同所尚，迹岂辞缠牵。

   卷191_30 【伤逝（此后十九首，尽同德精舍旧居伤怀时所作）】韦应物
染白一为黑，焚木尽成灰。念我室中人，逝去亦不回。
结发二十载，宾敬如始来。提携属时屯，契阔忧患灾。
柔素亮为表，礼章夙所该。仕公不及私，百事委令才。
一旦入闺门，四屋满尘埃。斯人既已矣，触物但伤摧。
单居移时节，泣涕抚婴孩。知妄谓当遣，临感要难裁。
梦想忽如睹，惊起复徘徊。此心良无已，绕屋生蒿莱。

   卷191_43 【闲斋对雨】韦应物
幽独自盈抱，阴淡亦连朝。空斋对高树，疏雨共萧条。
巢燕翻泥湿，蕙花依砌消。端居念往事，倏忽苦惊飙。

   卷191_54 【睢阳感怀】韦应物
豺虎犯天纲，升平无内备。长驱阴山卒，略践三河地。
张侯本忠烈，济世有深智。坚壁梁宋间，远筹吴楚利。
穷年方绝输，邻援皆携贰。使者哭其庭，救兵终不至。
重围虽可越，藩翰谅难弃。饥喉待危巢，悬命中路坠。
甘从锋刃毙，莫夺坚贞志。宿将降贼庭，儒生独全义。
空城唯白骨，同往无贱贵。哀哉岂独今，千载当歔欷。

   卷191_55 【广德中洛阳作】韦应物
生长太平日，不知太平欢。今还洛阳中，感此方苦酸。
饮药本攻病，毒肠翻自残。王师涉河洛，玉石俱不完。
时节屡迁斥，山河长郁盘。萧条孤烟绝，日入空城寒。
蹇劣乏高步，缉遗守微官。西怀咸阳道，踯躅心不安。

   卷192_30 【观田家】韦应物
微雨众卉新，一雷惊蛰始。田家几日闲，耕种从此起。
丁壮俱在野，场圃亦就理。归来景常晏，饮犊西涧水。
饥劬不自苦，膏泽且为喜。仓廪无宿储，徭役犹未已。
方惭不耕者，禄食出闾里。

   卷192_40 【游溪】韦应物
野水烟鹤唳，楚天云雨空。玩舟清景晚，垂钓绿蒲中。
落花飘旅衣，归流澹清风。缘源不可极，远树但青葱。

   卷192_43 【秋景诣琅琊精舍】韦应物
屡访尘外迹，未穷幽赏情。高秋天景远，始见山水清。
上陟岩殿憩，暮看云壑平。苍茫寒色起，迢递晚钟鸣。
意有清夜恋，身为符守婴。悟言缁衣子，萧洒中林行。

   卷192_46 【雨夜宿清都观】韦应物
灵飙动阊阖，微雨洒瑶林。复此新秋夜，高阁正沉沉。
旷岁恨殊迹，兹夕一披襟。洞户含凉气，网轩构层阴。
况自展良友，芳樽遂盈斟。适悟委前妄，清言怡道心。
岂恋腰间绶，如彼笼中禽。

   卷192_58 【昙智禅师院】韦应物
高年不复出，门径众草生。时夏方新雨，果药发馀荣。
疏澹下林景，流暮幽禽情。身名两俱遣，独此野寺行。

   卷192_61 【同越琅琊山】韦应物
石门有雪无行迹，松壑凝烟满众香。
馀食施庭寒鸟下，破衣挂树老僧亡。

   卷193_7 【咏晓】韦应物
军中始吹角，城上河初落。深沉犹隐帷，晃朗先分阁。

   卷193_15 【郡内闲居】韦应物
栖息绝尘侣，孱钝得自怡。腰悬竹使符，心与庐山缁。
永日一酣寝，起坐兀无思。长廊独看雨，众药发幽姿。
今夕已云罢，明晨复如斯。何事能为累，宠辱岂要辞。

   卷193_23 【新理西斋】韦应物
方将氓讼理，久翳西斋居。草木无行次，闲暇一芟除。
春阳土脉起，膏泽发生初。养条刊朽枿，护药锄秽芜。
稍稍觉林耸，历历忻竹疏。始见庭宇旷，顿令烦抱舒。
兹焉即可爱，何必是吾庐。

   卷193_32 【野次听元昌奏横吹】韦应物
立马莲塘吹横笛，微风动柳生水波。
北人听罢泪将落，南朝曲中怨更多。

   卷193_36 【始建射侯】韦应物
男子本悬弧，有志在四方。虎竹忝明命，熊侯始张皇。
宾登时事毕，诸将备戎装。星飞的屡破，鼓噪武更扬。
曾习邹鲁学，亦陪鸳鹭翔。一朝愿投笔，世难激中肠。

   卷194_2 【行路难（一作连环歌）】韦应物
荆山之白玉兮，良工雕琢双环连，月蚀中央镜心穿。
故人赠妾初相结，恩在环中寻不绝。人情厚薄苦须臾，
昔似连环今似玦。连环可碎不可离，如何物在人自移。
上客勿遽欢，听妾歌路难。旁人见环环可怜。
不知中有长恨端。

   卷194_6 【相逢行】韦应物
二十登汉朝，英声迈今古。适从东方来，又欲谒明主。
犹酣新丰酒，尚带灞陵雨。邂逅两相逢，别来问寒暑。
宁知白日晚，暂向花间语。忽闻长乐钟，走马东西去。

   卷194_7 【乌引雏】韦应物
日出照东城，春乌鸦鸦雏和鸣。雏和鸣，羽犹短。
巢在深林春正寒，引飞欲集东城暖。群雏缡褷睥睨高，
举翅不及坠蓬蒿。雄雌来去飞又引，音声上下惧鹰隼。
引雏乌，尔心急急将何如，何得比日搜索雀卵啖尔雏。

   卷194_13 【温泉行】韦应物
出身天宝今年几，顽钝如锤命如纸。作官不了却来归，
还是杜陵一男子。北风惨惨投温泉，忽忆先皇游幸年。
身骑厩马引天仗，直入华清列御前。玉林瑶雪满寒山，
上升玄阁游绛烟。平明羽卫朝万国，车马合沓溢四鄽。
蒙恩每浴华池水，扈猎不蹂渭北田。朝廷无事共欢燕，
美人丝管从九天。一朝铸鼎降龙驭，小臣髯绝不得去。
今来萧瑟万井空，唯见苍山起烟雾。可怜蹭蹬失风波，
仰天大叫无奈何。弊裘羸马冻欲死，赖遇主人杯酒多。

   卷194_14 【学仙二首】韦应物
昔有道士求神仙，灵真下试心确然。千钧巨石一发悬，
卧之石下十三年。存道忘身一试过，名奏玉皇乃升天。
云气冉冉渐不见，留语弟子但精坚。
石上凿井欲到水，惰心一起中路止。
岂不见古来三人俱弟兄，结茅深山读仙经。
上有青冥倚天之绝壁，下有飕飗万壑之松声。
仙人变化为白鹿，二弟玩之兄诵读。读多七过可乞言，
为子心精得神仙。可怜二弟仰天泣，一失毫厘千万年。

   卷194_17 【王母歌（一作玉女歌）】韦应物
众仙翼神母，羽盖随云起。上游玄极杳冥中，
下看东海一杯水。海畔种桃经几时，千年开花千年子。
玉颜眇眇何处寻，世上茫茫人自死。

   卷195_10 【鼋头山神女歌】韦应物
鼋头之山，直上洞庭连青天。苍苍烟树闭古庙，
中有蛾眉成水仙。水府沉沉行路绝，蛟龙出没无时节。
魂同魍魉潜太阴，身与空山长不灭。东晋永和今几代，
云发素颜犹盼睐。阴深灵气静凝美，的砾龙绡杂琼珮。
山精木魅不敢亲，昏明想像如有人。蕙兰琼芳积烟露，
碧窗松月无冬春。舟客经过奠椒醑，巫女南音歌激楚。
碧水冥空惟鸟飞，长天何处云随雨。红渠绿蘋芳意多，
玉灵荡漾凌清波。孤峰绝岛俨相向，鬼啸猿啼垂女萝。
皓雪琼枝殊异色，北方绝代徒倾国。云没烟销不可期，
明堂翡翠无人得。精灵变态状无方，游龙宛转惊鸿翔。
湘妃独立九疑暮，汉女菱歌春日长。始知仙事无不有，
可惜吴宫空白首。

   卷195_17 【三台二首】韦应物
一年一年老去，明日后日花开。
未报长安平定，万国岂得衔杯。
冰泮寒塘始绿，雨馀百草皆生。
朝来门阁无事，晚下高斋有情。

   卷196_4 【李陵别苏武】刘湾
汉武爱边功，李陵提步卒。转战单于庭，身随汉军没。
李陵不爱死，心存归汉阙。誓欲还国恩，不为匈奴屈。
身辱家已无，长居虎狼窟。胡天无春风，虏地多积雪。
穷阴愁杀人，况与苏武别。发声天地哀，执手肺肠绝。
白日为我愁，阴云为我结。生为汉宫臣，死为胡地骨。
万里长相思，终身望南月。

   卷197_2 【同孙构免官后登蓟楼】张谓
昔在五陵时，年少心亦壮。尝矜有奇骨，必是封侯相。
东走到营州，投身似边将。一朝去乡国，十载履亭障。
部曲皆武夫，功成不相让。犹希虏尘动，更取林胡帐。
去年大将军，忽负乐生谤。北别伤士卒，南迁死炎瘴。
濩落悲无成，行登蓟丘上。长安三千里，日夕西南望。
寒沙榆塞没，秋水滦河涨。策马从此辞，云山保闲放。

   卷197_7 【寄李侍御】张谓
柱下闻周史，书中慰越吟。近看三岁字，遥见百年心。
价以吹嘘长，恩从顾盼深。不栽桃李树，何日得成阴。

   卷197_14 【道林寺送莫侍御（一作麓州精舍送莫侍御归宁）】张谓
何处堪留客，香林隔翠微。薜萝通驿骑，山竹挂朝衣。
霜引台乌集，风惊塔雁飞。饮茶胜饮酒，聊以送将归。

   卷197_25 【玉清公主挽歌（代宗之女）】张谓
学凤年犹小，乘龙日尚赊。初封千户邑，忽驾五云车。
地接金人岸，山通玉女家。秋风何太早，吹落禁园花。

   卷197_31 【辰阳即事（一作刘长卿诗，题云感怀）】张谓
青枫落叶正堪悲，黄菊残花欲待谁。水近偏逢寒气早，
山深常见日光迟。愁中卜命看周易，病里招魂读楚词。
自恨不如湘浦雁，春来即是北归时。

   卷198_7 【冬夜宿仙游寺南凉堂，呈谦道人】岑参
太乙连太白，两山知几重。路盘石门窄，匹马行才通。
日西倒山寺，林下逢支公。昨夜山北时，星星闻此钟。
秦女去已久，仙台在中峰。箫声不可闻，此地留遗踪。
石潭积黛色，每岁投金龙。乱流争迅湍，喷薄如雷风。
夜来闻清磬，月出苍山空。空山满清光，水树相玲珑。
回廊映密竹，秋殿隐深松。灯影落前谿，夜宿水声中。
爱兹林峦好，结宇向谿东。相识唯山僧，邻家一钓翁。
林晚栗初拆，枝寒梨已红。物幽兴易惬，事胜趣弥浓。
愿谢区中缘，永依金人宫。寄报乘辇客，簪裾尔何容。

   卷198_13 【至大梁却寄匡城主人】岑参
一从弃鱼钓，十载干明王。无由谒天阶，却欲归沧浪。
仲秋至东郡，遂见天雨霜。昨日梦故山，蕙草色已黄。
平明辞铁丘，薄暮游大梁。仲秋萧条景，拔剌飞鹅鶬。
四郊阴气闭，万里无晶光。长风吹白茅，野火烧枯桑。
故人南燕吏，籍籍名更香。聊以玉壶赠，置之君子堂。

   卷198_14 【宿华阴东郭客舍忆阎防】岑参
次舍山郭近，解鞍鸣钟时。主人炊新粒，行子充夜饥。
关月生首阳，照见华阴祠。苍茫秋山晦，萧瑟寒松悲。
久从园庐别，遂与朋知辞。旧壑兰杜晚，归轩今已迟。

   卷198_22 【巩北秋兴，寄崔明允】岑参
白露披梧桐，玄蝉昼夜号。秋风万里动，日暮黄云高。
君子佐休明，小人事蓬蒿。所适在鱼鸟，焉能徇锥刀。
孤舟向广武，一鸟归成皋。胜概日相与，思君心郁陶。

   卷198_37 【送李翥游江外】岑参
相识应十载，见君只一官。家贫禄尚薄，霜降衣仍单。
惆怅秋草死，萧条芳岁阑。且寻沧洲路，遥指吴云端。
匹马关塞远，孤舟江海宽。夜眠楚烟湿，晓饭湖山寒。
砧净红鲙落，袖香朱橘团。帆前见禹庙，枕底闻严滩。
便获赏心趣，岂歌行路难。青门须醉别，少为解征鞍。

   卷198_45 【送永寿王赞府径归县（得蝉字）】岑参
当官接闲暇，暂得归林泉。百里路不宿，两乡山复连。
夜深露湿簟，月出风惊蝉。且尽主人酒，为君从醉眠。

   卷198_61 【南池夜宿，思王屋青萝旧斋】岑参
池上卧烦暑，不栉复不巾。有时清风来，自谓羲皇人。
天晴云归尽，雨洗月色新。公事常不闲，道书日生尘。
早年家王屋，五别青萝春。安得还旧山，东谿垂钓纶。

   卷198_69 【东归晚次潼关怀古】岑参
暮春别乡树，晚景低津楼。伯夷在首阳，欲往无轻舟。
遂登关城望，下见洪河流。自从巨灵开，流血千万秋。
行行潘生赋，赫赫曹公谋。川上多往事，凄凉满空洲。

   卷198_75 【严君平卜肆】岑参
君平曾卖卜，卜肆芜已久。至今杖头钱，时时地上有。
不知支机石，还在人间否。

   卷198_84 【安西馆中思长安】岑参
家在日出处，朝来起东风。风从帝乡来，不异家信通。
绝域地欲尽，孤城天遂穷。弥年但走马，终日随飘蓬。
寂寞不得意，辛勤方在公。胡尘净古塞，兵气屯边空。
乡路眇天外，归期如梦中。遥凭长房术，为缩天山东。

   卷198_90 【早上五盘岭】岑参
平旦驱驷马，旷然出五盘。江回两崖斗，日隐群峰攒。
苍翠烟景曙，森沉云树寒。松疏露孤驿，花密藏回滩。
栈道谿雨滑，畬田原草干。此行为知己，不觉蜀道难。

    卷199_1 【临河客舍呈狄明府兄留题县南楼】岑参
黎阳城南雪正飞，黎阳渡头人未归。河边酒家堪寄宿，
主人小女能缝衣。故人高卧黎阳县，一别三年不相见。
邑中雨雪偏著时，隔河东郡人遥羡。邺都唯见古时丘，
漳水还如旧日流。城上望乡应不见，朝来好是懒登楼。

   卷199_41 【送李副使赴碛西官军】岑参
火山六月应更热，赤亭道口行人绝。知君惯度祁连城，
岂能愁见轮台月。脱鞍暂入酒家垆，送君万里西击胡。
功名只向马上取，真是英雄一丈夫。

   卷199_49 【感遇】岑参
五花骢马七香车，云是平阳帝子家。凤凰城头日欲斜，
门前高树鸣春鸦。汉家鲁元君不闻，今作城西一古坟。
昔来唯有秦王女，独自吹箫乘白云。

   卷199_68 【邯郸客舍歌】岑参
客从长安来，驱马邯郸道。伤心丛台下，一带生蔓草。
客舍门临漳水边，垂杨下系钓鱼船。邯郸女儿夜沽酒，
对客挑灯夸数钱。酩酊醉时日正午，一曲狂歌垆上眠。

   卷200_7 【江行夜宿龙吼滩，临眺思峨眉隐者，兼寄幕中诸公】岑参
官舍临江口，滩声人惯闻。水烟晴吐月，山火夜烧云。
且欲寻方士，无心恋使君。异乡何可住，况复久离群。

   卷200_17 【送李郎尉武康】岑参
潘郎腰绶新，霅上县花春。山色低官舍，湖光映吏人。
不须嫌邑小，莫即耻家贫。更作东征赋，知君有老亲。

   卷200_30 【送郑堪归东京汜水别业（得闲字）】岑参
客舍见春草，忽闻思旧山。看君灞陵去，匹马成皋还。
对酒风与雪，向家河复关。因悲宦游子，终岁无时闲。

   卷200_31 【送崔全被放归都觐省】岑参
夫子不自炫，世人知者稀。来倾阮氏酒，去著老莱衣。
渭北草新出，关东花欲飞。楚王犹自惑，宋玉且将归。

   卷200_39 【送楚丘麹少府赴官】岑参
青袍美少年，黄绶一神仙。微子城东面，梁王苑北边。
桃花色似马，榆荚小于钱。单父闻相近，家书早为传。

   卷200_59 【送弘文李校书往汉南拜亲】岑参
未识已先闻，清辞果出群。如逢祢处士，似见鲍参军。
梦暗巴山雨，家连汉水云。慈亲思爱子，几度泣沾裙。

   卷200_63 【送樊侍御使丹阳便觐】岑参
卧病穷巷晚，忽惊骢马来。知君京口去，借问几时回。
驿舫江风引，乡书海雁催。慈亲应倍喜，爱子在霜台。

   卷200_72 【送江陵黎少府】岑参
悔系腰间绶，翻为膝下愁。那堪汉水远，更值楚山秋。
新橘香官舍，征帆拂县楼。王城不敢住，岂是爱荆州。

   卷200_77 【阌乡送上官秀才归关西别业】岑参
风尘奈汝何，终日独波波。亲老无官养，家贫在外多。
醉眼轻白发，春梦渡黄河。相去关城近，何时更肯过。

   卷200_84 【送李司谏归京（得长字）】岑参
别酒为谁香，春官驳正郎。醉经秦树远，梦怯汉川长。
雨过风头黑，云开日脚黄。知君解起草，早去入文昌。

   卷200_85 【送绵州李司马秩满归京，因呈李兵部】岑参
久客厌江月，罢官思早归。眼看春光老，羞见梨花飞。
剑北山居小，巴南音信稀。因君报兵部，愁泪日沾衣。

   卷200_91 【送赵侍御归上都】岑参
骢马五花毛，青云归处高。霜随驱夏暑，风逐振江涛。
执简皆推直，勤王岂告劳。帝城谁不恋，回望动离骚。

   卷200_21 【虢州西亭陪端公宴集】岑参
红亭出鸟外，骏马系云端。万岭窗前睥，千家肘底看。
开瓶酒色嫩，踏地叶声干。为逼霜台使，重裘也觉寒。

   卷200_23 【雪后与群公过慈恩寺】岑参
乘兴忽相招，僧房暮与朝。雪融双树湿，沙闇一灯烧。
竹外山低塔，藤间院隔桥。归家如欲懒，俗虑向来销。

   卷200_33 【宿岐州北郭严给事别业】岑参
郭外山色暝，主人林馆秋。疏钟入卧内，片月到床头。
遥夜惜已半，清言殊未休。君虽在青琐，心不忘沧洲。

   卷200_37 【携琴酒寻阎防崇济寺所居僧院（得浓字）】岑参
相访但寻钟，门寒古殿松。弹琴醒暮酒，卷幔引诸峰。
事惬林中语，人幽物外踪。吾庐幸接近，兹地兴偏慵。

   卷200_45 【郡斋南池招杨辚】岑参
郡僻人事少，云山常眼前。偶从池上醉，便向舟中眠。
与子居最近，周官情又偏。闲时耐相访，正有床头钱。

   卷200_51 【题金城临河驿楼】岑参
古戍依重险，高楼见五凉。山根盘驿道，河水浸城墙。
庭树巢鹦鹉，园花隐麝香。忽如江浦上，忆作捕鱼郎。

   卷200_52 【初授官题高冠草堂】岑参
三十始一命，宦情多欲阑。自怜无旧业，不敢耻微官。
涧水吞樵路，山花醉药栏。只缘五斗米，辜负一渔竿。

   卷200_77 【韩员外夫人清河县君崔氏挽歌二首】岑参
令德当时重，高门举世推。从夫荣已绝，封邑宠难追。
陌上人皆惜，花间鸟亦悲。仙郎看陇月，犹忆画眉时。
遽闻伤别剑，忽复叹藏舟。灯冷泉中夜，衣寒地下秋。
青松吊客泪，丹旐路人愁。徒有清河在，空悲逝水流。

   卷201_60 【草堂村寻罗生不遇】岑参
数株谿柳色依依，深巷斜阳暮鸟飞。
门前雪满无人迹，应是先生出未归。

   卷202_2 【捣衣】沈宇
日暮远天青，霜风入后庭。洞房寒未掩，砧杵夜泠泠。

   卷202_10 【塞下曲】薛奇童
骄虏初南下，烟尘暗国中。独召李将军，夜开甘泉宫。
一身许明主，万里总元戎。霜甲卧不暖，夜半闻边风。
胡天早飞雪，荒徼多转蓬。寒云覆水重，秋气连海空。
金鞍谁家子，上马鸣角弓。自是幽并客，非论爱立功。

   卷202_30 【戏赠歌者】梁锽
白皙歌童子，哀音绝又连。楚妃临扇学，卢女隔帘传。
晓燕喧喉里，春莺啭舌边。若逢汉武帝，还是李延年。

   卷203_4 【郡中客舍】黄麟
虫响乱啾啾，更人正数筹。魂归洞庭夜，霜卧洛阳秋。
微月有时隐，长河到晓流。起来还嘱雁，乡信在吴洲。

   卷203_20 【幽情】李收
幽人惜春暮，潭上折芳草。佳期何时还，欲寄千里道。

   卷203_33 【奉试冷井诗】孙欣
仙闱井初凿，灵液沁成泉。色湛青苔里，寒凝紫绠边。
铜瓶向影落，玉甃抱虚圆。永愿调神鼎，尧时泰万年。

   卷203_35 【江南弄】芮挺章
春江可怜事，最在美人家。鹦鹉能言鸟，芙蓉巧笑花。
地衔金作埒，水抱玉为沙。薄晚青丝骑，长鞭赴狭斜。

   卷203_36 【少年行】芮挺章
任气称张放，衔恩在少年。玉阶朝就日，金屋夜升天。
轩骑青云际，笙歌绿水边。建章明月好，留醉伴风烟。

   卷203_40 【江南行】李康成
杨柳青青莺欲啼，风光摇荡绿蘋齐，金阴城头日色低。
日色低，情难极，水中凫鹥双比翼。

   卷203_42 【玉华仙子歌】李康成
紫阳仙子名玉华，珠盘承露饵丹砂。转态凝情五云里，
娇颜千岁芙蓉花。紫阳彩女矜无数，遥见玉华皆掩嫭。
高堂初日不成妍，洛渚流风徒自怜。璇阶霓绮阁，
碧题霜罗幕。仙娥桂树长自春，王母桃花未尝落。
上元夫人宾上清，深宫寂历厌层城。解佩空怜郑交甫，
吹箫不逐许飞琼。溶溶紫庭步，渺渺瀛台路。
兰陵贵士谢相逢，济北风生尚回顾。沧洲傲吏爱金丹，
清心回望云之端。羽盖霓裳一相识，传情写念长无极。
长无极，永相随。攀霄历金阙，弄影下瑶池。
夕宿紫府云母帐，朝餐玄圃昆仑芝。不学兰香中道绝，
却教青鸟报相思。

   卷205_5 【祀风师乐章·送神】包佶
微穆敷华能应节，飘扬发彩宜行庆。送迎灵驾神心飨，
跪拜灵坛礼容盛。气和草木发萌芽，德畅禽鱼遂翔泳。
永望翠盖逐流云，自兹率土调春令。

   卷205_9 【祀雨师乐章·亚献终献】包佶
奠既备，献将终。神行令，瑞飞空。
迎乾德，祈岁功。乘烟燎，俨从风。

   卷205_18 【秋日过徐氏园林】包佶
回塘分越水，古树积吴烟。扫竹催铺席，垂萝待系船。
鸟窥新罅栗，龟上半欹莲。屡入忘归地，长嗟俗事牵。

   卷205_19 【双山过信公所居】包佶
遥礼前朝塔，微闻后夜钟。人间第四祖，云里一双峰。
积雨封苔径，多年亚石松。传心不传法，谁可继高踪。

   卷205_32 【近获风痹之疾，题寄所怀】包佶
病夫将已矣，无可答君恩。衾枕同羁客，图书委外孙。
久来从吏道，常欲奉空门。疾走机先息，欹行力渐烦。
无医能却老，有变是游魂。鸟宿还依伴，蓬飘莫问根。
寓形齐指马，观境制心猿。唯借南荣地，清晨暂负暄。

   卷205_38 【寄杨侍御（一作包何诗）】包佶
一官何幸得同时，十载无媒独见遗。
今日不论腰下组，请君看取鬓边丝。

   卷206_4 【古兴】李嘉祐
十五小家女，双鬟人不如。蛾眉暂一见，可直千金馀。
自从得向蓬莱里，出入金舆乘玉趾。梧桐树上春鸦鸣，
晓伴君王犹未起。莫道君恩长不休，婕妤团扇苦悲秋。
君看魏帝邺都里，惟有铜台漳水流。

   卷206_5 【杂兴】李嘉祐
花间昔日黄鹂啭，妾向青楼已生怨。花落黄鹂不复来，
妾老君心亦应变。君心比妾心，妾意旧来深。
一别十年无尺素，归时莫赠路傍金。

   卷206_30 【南浦渡口】李嘉祐
寂寞横塘路，新篁覆水低。东风潮信满，时雨稻粳齐。
寡妇共租税，渔人逐鼓鼙。惭无卓鲁术，解印谢黔黎。

   卷206_38 【晚春送吉校书归楚州（吉中孚曾为道士）】李嘉祐
诗人饶楚思，淮上及春归。旧浦菱花发，闲门柳絮飞。
高名乡曲重，少事道流稀。定向渔家醉，残阳卧钓矶。

   卷206_39 【送严二擢第东归】李嘉祐
隳官就宾荐，时辈讵争先。盛业推儒行，高科独少年。
迎秋见衰叶，馀照逐鸣蝉。旧里三峰下，开门古县前。

   卷206_47 【送从侄端之东都】李嘉祐
虏近人行少，怜君独出城。故关逢落叶，寒日逐徂征。
闻笛添归思，看山惬野情。皇华今绝少，龙额也相迎。

   卷206_52 【春日长安送从弟尉吴县】李嘉祐
春愁能浩荡，送别又如何。人向吴台远，莺飞汉苑多。
见花羞白发，因尔忆沧波。好是神仙尉，前贤亦未过。

   卷206_55 【送王牧往吉州谒王使君叔】李嘉祐
细草绿汀洲，王孙耐薄游。年华初冠带，文体旧弓裘。
野渡花争发，春塘水乱流。使君怜小阮，应念倚门愁。

   卷206_56 【广陵送林宰】李嘉祐
清政过前哲，香名达至尊。明通汉家籍，重识府公恩。
春景生云物，风潮敛雪痕。长吟策羸马，青楚入关门。

   卷206_57 【赠卫南长官赴任】李嘉祐
吏曹难茂宰，主意念疲人。更事文犀节，还过白马津。
云间辞北阙，树里出西秦。为报陶明府，裁书莫厌贫。

   卷206_73 【春日淇上作（一作汉口春）】李嘉祐
淇上春风涨，鸳鸯逐浪飞。清明桑叶小，度雨杏花稀。
卫女红妆薄，王孙白马肥。相将踏青去，不解惜罗衣。

   卷206_74 【送从叔阳冰祇召赴都】李嘉祐
自小从游惯，多由戏笑偏。常时矜礼数，渐老荷优怜。
见主承休命，为郎贵晚年。伯喈文与篆，虚作汉家贤。

   卷206_75 【送友人入湘】李嘉祐
闻说湘川路，年年苦雨多。猿啼巫峡雨，月照洞庭波。
穷海人还去，孤城雁共过。青山不可极，来往自蹉跎。

   卷206_76 【送裴员外往江南】李嘉祐
公务江南远，留驩幕下荣。枫林缘楚塞，水驿到湓城。
岸草知春晚，沙禽好夜惊。风帆几度泊，处处暮潮声。

   卷206_77 【登秦岭】李嘉祐
南登秦岭头，回望始堪愁。汉阙青门远，高山蓝水流。
三湘迁客去，九陌故人游。从此辞乡泪，双垂不复收。

   卷207_2 【送评事十九叔入秦】李嘉祐
白露沾蕙草，王孙转忆归。蔡州新战罢，郢路去人稀。
谒帝不辞远，怀亲空有违。孤舟看落叶，平楚逐斜晖。
北阙见端冕，南台当绣衣。唯余播迁客，只伴鹧鸪飞。

   卷207_5 【奉和杜相公长兴新宅即事呈元相公】李嘉祐
意有空门乐，居无甲第奢。经过容法侣，雕饰让侯家。
隐树重檐肃，开园一径斜。据梧听好鸟，行药寄名花。
梦蝶留清簟，垂貂坐绛纱。当山不掩户，映日自倾茶。
雅望归安石，深知在叔牙。还成吉甫颂，赠答比瑶华。

   卷207_7 【送朱中舍游江东】李嘉祐
孤城郭外送王孙，越水吴洲共尔论。野寺山边斜有径，
渔家竹里半开门。青枫独映摇前浦，白鹭闲飞过远村。
若到西陵征战处，不堪秋草自伤魂。

   卷207_23 【赴南中留别褚七少府湖上林亭（一作刘长卿诗）】李嘉祐
种田东郭傍春陂，万事无情把钓丝。绿竹放侵行径里，
青山常对卷帘时。纷纷花发门空闭，寂寂莺啼日更迟。
从此别君千万里，白云流水忆佳期。

   卷207_34 【春日忆家（一作春日归山）】李嘉祐
自觉劳乡梦，无人见客心。空馀庭草色，日日伴愁襟。

   卷207_37 【夜宴南陵留别】李嘉祐
雪满前庭月色闲，主人留客未能还。
预愁明日相思处，匹马千山与万山。

   卷207_44 【题道虔上人竹房】李嘉祐
诗思禅心共竹闲，任他流水向人间。
手持如意高窗里，斜日沿江千万山。

   卷208_5 【送乌程王明府贬巴江】包何
一片孤帆无四邻，北风吹过五湖滨。
相看尽是江南客，独有君为岭外人。

   卷208_8 【和苗员外寓直中书】包何
朝列称多士，君家有二难。贞为台里柏，芳作省中兰。
夜宿分曹阔，晨趋接武欢。每怜双阙下，雁序入鸳鸾。

   卷208_10 【江上田家】包何
近海川原薄，人家本自稀。黍苗期腊酒，霜叶是寒衣。
市井谁相识，渔樵夜始归。不须骑马问，恐畏狎鸥飞。

   卷208_13 【裴端公使院，赋得隔帘见春雨】包何
细雨未成霖，垂帘但觉阴。唯看上砌湿，不遣入檐深。
度隙沾霜简，因风润绮琴。须移户外屦，檐溜夜相侵。

   卷209_10 【送萧颖士赴东府，得君字】邬载
策名十二载，独立先斯文。迩来及门者，半已升青云。
青云岂无姿，黄鹄素不群。一辞芸香吏，几岁沧江濆。
散职既不羁，天听亦昭闻。虽承急贤诏，未谒陶唐君。
薄俸还自急，此言那足云。和风媚东郊，时物滋南薰。
蕙草正可摘，豫章犹未分。宗师忽千里，使我心氛氲。

   卷210_22 【送韦判官赴闽中】皇甫曾
孤棹闽中客，双旌海上军。路人从北少，海水向南分。
野鹤伤秋别，林猿忌夜闻。汉家崇亚相，知子远邀勋。

   卷210_30 【张芬见访郊居作】皇甫曾
林中雨散早凉生，已有迎秋促织声。三径荒芜羞对客，
十年衰老愧称兄。愁心自惜江蓠晚，世事方看木槿荣。
君若罢官携手日，寻山莫算白云程。

   卷210_37 【赠沛禅师】皇甫曾
南岳满湘沅，吾师经利涉。身归沃洲老，名与支公接。
净教传荆吴，道缘止渔猎。观空色不染，对境心自惬。
室中人寂寞，门外山重叠。天台积幽梦，早晚当负笈。

   卷210_42 【送著公归越】皇甫曾
谁能愁此别，到越会相逢。长忆云门寺，门前千万峰。
石床埋积雪，山路倒枯松。莫学白居士，无人知去踪。

   卷210_48 【赠老将】皇甫曾
白草黄云塞上秋，曾随骠骑出并州。
辘轳剑折虬髯白，转战功多独不侯。

   卷211_6 【钜鹿赠李少府】高適
李侯虽薄宦，时誉何籍籍。骏马常借人，黄金每留客。
投壶华馆静，纵酒凉风夕。即此遇神仙，吾欣知损益。

   卷211_20 【酬马八效古见赠】高適
深崖无绿竹，秀色徒氛氲。时代种桃李，无人顾此君。
奈何冰雪操，尚与蒿莱群。愿托灵仙子，一声吹入云。

   卷211_35 【赠别王十七管记】高適
故交吾未测，薄宦空年岁。晚节踪曩贤，雄词冠当世。
堂中皆食客，门外多酒债。产业曾未言，衣裘与人敝。
飘飖戎幕下，出入关山际。转战轻壮心，立谈有边计。
云沙自回合，天海空迢递。星高汉将骄，月盛胡兵锐。
沙深冷陉断，雪暗辽阳闭。亦谓扫欃枪，旋惊陷蜂虿。
归旌告东捷，斗骑传西败。遥飞绝汉书，已筑长安第。
画龙俱在叶，宠鹤先居卫。勿辞部曲勋，不藉将军势。
相逢季冬月，怅望穷海裔。折剑留赠人，严装遂云迈。
我行将悠缅，及此还羁滞。曾非济代谋，且有临深诫。
随波混清浊，与物同丑丽。眇忆青岩栖，宁忘褐衣拜。
自言爱水石，本欲亲兰蕙。何意薄松筠，翻然重菅蒯。
恒深取与分，孰慢平生契。款曲鸡黍期，酸辛别离袂。
逢时愧名节，遇坎悲沦替。适赵非解纷，游燕往无说。
浩歌方振荡，逸翮思凌励。倏若异鹏抟，吾当学蝉蜕。

   卷211_38 【送韩九】高適
惆怅别离日，裴回歧路前。归人望独树，匹马随秋蝉。
常与天下士，许君兄弟贤。良时正可用，行矣莫徒然。

   卷212_4 【途中酬李少府赠别之作】高適
西上逢节换，东征私自怜。故人今卧疾，欲别还留连。
举酒临南轩，夕阳满中筵。宁知江上兴，乃在河梁偏。
行李多光辉，札翰忽相鲜。谁谓岁月晚，交情尚贞坚。
终嗟州县劳，官谤复迍邅。虽负忠信美，其如方寸悬。
连帅扇清风，千里犹眼前。曾是趋藻镜，不应翻弃捐。
日来知自强，风气殊未痊。可以加药物，胡为辄忧煎。
驱马出大梁，原野一悠然。柳色感行客，云阴愁远天。
皇明烛幽遐，德泽普照宣。鹓鸿列霄汉，燕雀何翩翩。
余亦惬所从，渔樵十二年。种瓜漆园里，凿井卢门边。
去去勿重陈，生涯难勉旃。或期遇春事，与尔复周旋。
投报空回首，狂歌谢比肩。

   卷212_9 【登广陵栖灵寺塔】高適
淮南富登临，兹塔信奇最。直上造云族，凭虚纳天籁。
迥然碧海西，独立飞鸟外。始知高兴尽，适与赏心会。
连山黯吴门，乔木吞楚塞。城池满窗下，物象归掌内。
远思驻江帆，暮时结春霭。轩车疑蠢动，造化资大块。
何必了无身，然后知所退。

   卷212_23 【三君咏·郭代公（元振）】高適
代公实英迈，津涯浩难识。拥兵抗矫征，仗节归有德。
纵横负才智，顾盼安社稷。流落勿重陈，怀哉为凄恻。

   卷212_29 【同观陈十六史兴碑】高適
荆衡气偏秀，江汉流不歇。此地多精灵，有时生才杰。
伊人今独步，逸思能间发。永怀掩风骚，千载常矻矻。
新碑亦崔嵬，佳句悬日月。则是刊石经，终然继梼杌。
我来观雅制，慷慨变毛发。季主尽荒淫，前王徒贻厥。
东周既削弱，两汉更沦没。西晋何披猖，五胡相唐突。
作歌乃彰善，比物仍恶讦。感叹将谓谁，对之空咄咄。

   卷212_36 【遇冲和先生】高適
冲和生何代，或谓游东溟。三命谒金殿，一言拜银青。
自云多方术，往往通神灵。万乘亲问道，六宫无敢听。
昔去限霄汉，今来睹仪形。头戴鹖鸟冠，手摇白鹤翎。
终日饮醇酒，不醉复不醒。常忆鸡鸣山，每诵西升经。
拊背念离别，依然出户庭。莫见今如此，曾为一客星。

   卷212_42 【哭单父梁九少府】高適
开箧泪沾臆，见君前日书。夜台今寂寞，独是子云居。
畴昔探云奇，登临赋山水。同舟南浦下，望月西江里。
契阔多别离，绸缪到生死。九原即何处，万事皆如此。
晋山徒峨峨，斯人已冥冥。常时禄且薄，殁后家复贫。
妻子在远道，弟兄无一人。十上多苦辛，一官恒自哂。
青云将可致，白日忽先尽。唯有身后名，空留无远近。

   卷213_10 【送杨山人归嵩阳】高適
不到嵩阳动十年，旧时心事已徒然。一二故人不复见，
三十六峰犹眼前。夷门二月柳条色，流莺数声泪沾臆。
凿井耕田不我招，知君以此忘帝力。山人好去嵩阳路，
惟余眷眷长相忆。

   卷213_13 【送浑将军出塞】高適
将军族贵兵且强，汉家已是浑邪王。子孙相承在朝野，
至今部曲燕支下。控弦尽用阴山儿，登阵常骑大宛马。
银鞍玉勒绣蝥弧，每逐嫖姚破骨都。李广从来先将士，
卫青未肯学孙吴。传有沙场千万骑，昨日边庭羽书至。
城头画角三四声，匣里宝刀昼夜鸣。意气能甘万里去，
辛勤判作一年行。黄云白草无前后，朝建旌旄夕刁斗。
塞下应多侠少年，关西不见春杨柳。从军借问所从谁，
击剑酣歌当此时。远别无轻绕朝策，平戎早寄仲宣诗。

   卷213_18 【别韦参军】高適
二十解书剑，西游长安城。举头望君门，屈指取公卿。
国风冲融迈三五，朝廷欢乐弥寰宇。白璧皆言赐近臣，
布衣不得干明主。归来洛阳无负郭，东过梁宋非吾土。
兔苑为农岁不登，雁池垂钓心长苦。世人遇我同众人，
唯君于我最相亲。且喜百年有交态，未尝一日辞家贫。
弹棋击筑白日晚，纵酒高歌杨柳春。欢娱未尽分散去，
使我惆怅惊心神。丈夫不作儿女别，临歧涕泪沾衣巾。

   卷213_38 【同李九士曹观壁画云作】高適
始知帝乡客，能画苍梧云。秋天万里一片色，
只疑飞尽犹氛氲。

   卷214_9 【别韦五】高適
徒然酌杯酒，不觉散人愁。相识仍远别，欲归翻旅游。
夏云满郊甸，明月照河洲。莫恨征途远，东看漳水流。

   卷214_22 【别孙訢】高適
离人去复留，白马黑貂裘。屈指论前事，停鞭惜旧游。
帝乡那可忘，旅馆日堪愁。谁念无知己，年年睢水流。

   卷214_28 【送郑侍御谪闽中】高適
谪去君无恨，闽中我旧过。大都秋雁少，只是夜猿多。
东路云山合，南天瘴疠和。自当逢雨露，行矣慎风波。

   卷214_43 【夜别韦司士，得城字】高適
高馆张灯酒复清，夜钟残月雁归声。只言啼鸟堪求侣，
无那春风欲送行。黄河曲里沙为岸，白马津边柳向城。
莫怨他乡暂离别，知君到处有逢迎。

   卷214_56 【酬河南节度使贺兰大夫见赠之作】高適
高阁凭栏槛，中军倚旆旌。感时常激切，于己即忘情。
河华屯妖气，伊瀍有战声。愧无戡难策，多谢出师名。
秉钺知恩重，临戎觉命轻。股肱瞻列岳，唇齿赖长城。
隐隐摧锋势，光光弄印荣。鲁连真义士，陆逊岂书生。
直道宁殊智，先鞭忽抗行。楚云随去马，淮月尚连营。
抚剑堪投分，悲歌益不平。从来重然诺，况值欲横行。

   卷214_65 【同熊少府题卢主簿茅斋（庐兼有人伦）】高適
虚院野情在，茅斋秋兴存。孝廉趋下位，才子出高门。
乃继幽人静，能令学者尊。江山归谢客，神鬼下刘根。
阶树时攀折，窗书任讨论。自堪成独往，何必武陵源。

   卷214_71 【咏史】高適
尚有绨袍赠，应怜范叔寒。不知天下士，犹作布衣看。

   卷214_83 【送桂阳孝廉】高適
桂阳年少西入秦，数经甲科犹白身。
即今江海一归客，他日云霄万里人。

   卷215_4 【宝林寺作】徐浩
兹山昔飞来，远自琅琊台。孤岫龟形在，深泉鳗井开。
越王屡登陟，何相传词才。塔庙崇其巅，规模称壮哉。
禅堂清溽润，高阁无恢炱。照耀珠吐月，铿轰钟隐雷。
揆余久缨弁，末路遭邅回。一弃沧海曲，六年稽岭隈。
逝川惜东驶，驰景怜西颓。腰带愁疾减，容颜衰悴催。
赖居兹寺中，法士多瑰能。洗心听经论，礼足蠲凶灾。
永愿依胜侣，清江乘度杯。

   卷216_24 【桥陵诗三十韵，因呈县内诸官】杜甫
先帝昔晏驾，兹山朝百灵。崇冈拥象设，沃野开天庭。
即事壮重险，论功超五丁。坡陀因厚地，却略罗峻屏。
云阙虚冉冉，风松肃泠泠。石门霜露白，玉殿莓苔青。
宫女晚知曙，祠官朝见星。空梁簇画戟，阴井敲铜瓶。
中使日夜继，惟王心不宁。岂徒恤备享，尚谓求无形。
孝理敦国政，神凝推道经。瑞芝产庙柱，好鸟鸣岩扃。
高岳前嵂崒，洪河左滢濙。金城蓄峻址，沙苑交回汀。
永与奥区固，川原纷眇冥。居然赤县立，台榭争岧亭。
官属果称是，声华真可听。王刘美竹润，裴李春兰馨。
郑氏才振古，啖侯笔不停。遣辞必中律，利物常发硎。
绮绣相展转，琳琅愈青荧。侧闻鲁恭化，秉德崔瑗铭。
太史候凫影，王乔随鹤翎。朝仪限霄汉，容思回林坰。
轗轲辞下杜，飘飖陵浊泾。诸生旧短褐，旅泛一浮萍。
荒岁儿女瘦，暮途涕泗零。主人念老马，廨署容秋萤。
流寓理岂惬，穷愁醉未醒。何当摆俗累，浩荡乘沧溟。

   卷217_9 【送从弟亚赴安西判官】杜甫
南风作秋声，杀气薄炎炽。盛夏鹰隼击，时危异人至。
令弟草中来，苍然请论事。诏书引上殿，奋舌动天意。
兵法五十家，尔腹为箧笥。应对如转丸，疏通略文字。
经纶皆新语，足以正神器。宗庙尚为灰，君臣俱下泪。
崆峒地无轴，青海天轩轾。西极最疮痍，连山暗烽燧。
帝曰大布衣，藉卿佐元帅。坐看清流沙，所以子奉使。
归当再前席，适远非历试。须存武威郡，为画长久利。
孤峰石戴驿，快马金缠辔。黄羊饫不膻，芦酒多还醉。
踊跃常人情，惨澹苦士志。安边敌何有，反正计始遂。
吾闻驾鼓车，不合用骐骥。龙吟回其头，夹辅待所致。

   卷217_14 【得舍弟消息】杜甫
风吹紫荆树，色与春庭暮。花落辞故枝，风回返无处。
骨肉恩书重，漂泊难相遇。犹有泪成河，经天复东注。

   卷217_16 【玉华宫】杜甫
溪回松风长，苍鼠窜古瓦。不知何王殿，遗构绝壁下。
阴房鬼火青，坏道哀湍泻。万籁真笙竽，秋色正萧洒。
美人为黄土，况乃粉黛假。当时侍金舆，故物独石马。
忧来藉草坐，浩歌泪盈把。冉冉征途间，谁是长年者。

   卷217_38 【夏夜叹】杜甫
永日不可暮，炎蒸毒我肠。安得万里风，飘飖吹我裳。
昊天出华月，茂林延疏光。仲夏苦夜短，开轩纳微凉。
虚明见纤毫，羽虫亦飞扬。物情无巨细，自适固其常。
念彼荷戈士，穷年守边疆。何由一洗濯，执热互相望。
竟夕击刁斗，喧声连万方。青紫虽被体，不如早还乡。
北城悲笳发，鹳鹤号且翔。况复烦促倦，激烈思时康。

   卷218_10 【梦李白二首】杜甫
死别已吞声，生别常恻恻。江南瘴疠地，逐客无消息。
故人入我梦，明我长相忆。恐非平生魂，路远不可测。
魂来枫叶青，魂返关塞黑。君今在罗网，何以有羽翼。
落月满屋梁，犹疑照颜色。水深波浪阔，无使皎龙得。
浮云终日行，游子久不至。三夜频梦君，情亲见君意。
告归常局促，苦道来不易。江湖多风波，舟楫恐失坠。
出门搔白首，若负平生志。冠盖满京华，斯人独憔悴。
孰云网恢恢，将老身反累。千秋万岁名，寂寞身后事。

   卷218_14 【遣兴五首】杜甫
天用莫如龙，有时系扶桑。顿辔海徒涌，神人身更长。
性命苟不存，英雄徒自强。吞声勿复道，真宰意茫茫。
地用莫如马，无良复谁记。此日千里鸣，追风可君意。
君看渥洼种，态与驽骀异。不杂蹄啮间，逍遥有能事。
陶潜避俗翁，未必能达道。观其著诗集，颇亦恨枯槁。
达生岂是足，默识盖不早。有子贤与愚，何其挂怀抱。
贺公雅吴语，在位常清狂。上疏乞骸骨，黄冠归故乡。
爽气不可致，斯人今则亡。山阴一茅宇，江海日凄凉。
吾怜孟浩然，裋褐即长夜。赋诗何必多，往往凌鲍谢。
清江空旧鱼，春雨馀甘蔗。每望东南云，令人几悲吒。

   卷219_8 【题李尊师松树障子歌】杜甫
老夫清晨梳白头，玄都道士来相访。握发呼儿延入户，
手提新画青松障。障子松林静杳冥，凭轩忽若无丹青。
阴崖却承霜雪干，偃盖反走虬龙形。老夫平生好奇古，
对此兴与精灵聚。已知仙客意相亲，更觉良工心独苦。
松下丈人巾屦同，偶坐似是商山翁。怅望聊歌紫芝曲，
时危惨澹来悲风。

   卷219_21 【楠树为风雨所拔叹】杜甫
倚江楠树草堂前，故老相传二百年。诛茅卜居总为此，
五月仿佛闻寒蝉。东南飘风动地至，江翻石走流云气。
干排雷雨犹力争，根断泉源岂天意。沧波老树性所爱，
浦上童童一青盖。野客频留惧雪霜，行人不过听竽籁。
虎倒龙颠委榛棘，泪痕血点垂胸臆。我有新诗何处吟，
草堂自此无颜色。

   卷220_3 【越王楼歌（太宗子越王贞为绵州刺史，作台于州城西北）】杜甫
绵州州府何磊落，显庆年中越王作。孤城西北起高楼，
碧瓦朱甍照城郭。楼下长江百丈清，山头落日半轮明。
君王旧迹今人赏，转见千秋万古情。

   卷220_35 【忆昔二首】杜甫
忆昔先皇巡朔方，千乘万骑入咸阳。阴山骄子汗血马，
长驱东胡胡走藏。邺城反覆不足怪，关中小儿坏纪纲，
张后不乐上为忙。至今今上犹拨乱，劳身焦思补四方。
我昔近侍叨奉引，出兵整肃不可当。为留猛士守未央，
致使岐雍防西羌。犬戎直来坐御林，百官跣足随天王。
愿见北地傅介子，老儒不用尚书郎。
忆昔开元全盛日，小邑犹藏万家室。稻米流脂粟米白，
公私仓廪俱丰实。九州道路无豺虎，远行不劳吉日出。
齐纨鲁缟车班班，男耕女桑不相失。宫中圣人奏云门，
天下朋友皆胶漆。百馀年间未灾变，叔孙礼乐萧何律。
岂闻一绢直万钱，有田种谷今流血。洛阳宫殿烧焚尽，
宗庙新除狐兔穴。伤心不忍问耆旧，复恐初从乱离说。
小臣鲁钝无所能，朝廷记识蒙禄秩。周宣中兴望我皇，
洒血江汉身衰疾。

   卷220_36 【冬狩行（时梓州刺史章彝兼侍御史留后东川）】杜甫
君不见东川节度兵马雄，校猎亦似观成功。
夜发猛士三千人，清晨合围步骤同。禽兽已毙十七八，
杀声落日回苍穹。幕前生致九青兕，骆驼pI峞垂玄熊。
东西南北百里间，仿佛蹴踏寒山空。有鸟名鸲鹆，
力不能高飞逐走蓬。肉味不足登鼎俎，何为见羁虞罗中。
春蒐冬狩侯得同，使君五马一马骢。况今摄行大将权，
号令颇有前贤风。飘然时危一老翁，十年厌见旌旗红。
喜君士卒甚整肃，为我回辔擒西戎。草中狐兔尽何益，
天子不在咸阳宫。朝廷虽无幽王祸，得不哀痛尘再蒙。
呜呼，得不哀痛尘再蒙。

   卷220_41 【阆山歌】杜甫
阆州城东灵山白，阆州城北玉台碧。松浮欲尽不尽云，
江动将崩未崩石。那知根无鬼神会，已觉气与嵩华敌。
中原格斗且未归，应结茅斋看青壁。

   卷220_44 【四松】杜甫
四松初移时，大抵三尺强。别来忽三载，离立如人长。
会看根不拔，莫计枝凋伤。幽色幸秀发，疏柯亦昂藏。
所插小藩篱，本亦有堤防。终然掁拨损，得吝千叶黄。
敢为故林主，黎庶犹未康。避贼今始归，春草满空堂。
览物叹衰谢，及兹慰凄凉。清风为我起，洒面若微霜。
足以送老姿，聊待偃盖张。我生无根带，配尔亦茫茫。
有情且赋诗，事迹可两忘。勿矜千载后，惨澹蟠穹苍。

   卷221_11 【折槛行】杜甫
呜呼房魏不复见，秦王学士时难羡。青衿胄子困泥涂，
白马将军若雷电。千载少似朱云人，至今折槛空嶙峋。
娄公不语宋公语，尚忆先皇容直臣。

   卷221_19 【柴门】杜甫
孤舟登瀼西，回首望两崖。东城干旱天，其气如焚柴。
长影没窈窕，馀光散唅呀。大江蟠嵌根，归海成一家。
下冲割坤轴，竦壁攒镆铘。萧飒洒秋色，氛昏霾日车。
峡门自此始，最窄容浮查。禹功翊造化，疏凿就欹斜。
巨渠决太古，众水为长蛇。风烟渺吴蜀，舟楫通盐麻。
我今远游子，飘转混泥沙。万物附本性，约身不愿奢。
茅栋盖一床，清池有馀花。浊醪与脱粟，在眼无咨嗟。
山荒人民少，地僻日夕佳。贫病固其常，富贵任生涯。
老于干戈际，宅幸蓬荜遮。石乱上云气，杉清延月华。
赏妍又分外，理惬夫何夸。足了垂白年，敢居高士差。
书此豁平昔，回首犹暮霞。

   卷221_27 【杨监又出画鹰十二扇】杜甫
近时冯绍正，能画鸷鸟样。明公出此图，无乃传其状。
殊姿各独立，清绝心有向。疾禁千里马，气敌万人将。
忆昔骊山宫，冬移含元仗。天寒大羽猎，此物神俱王。
当时无凡材，百中皆用壮。粉墨形似间，识者一惆怅。
干戈少暇日，真骨老崖嶂。为君除狡兔，会是翻鞲上。

   卷221_31 【课伐木】杜甫
长夏无所为，客居课奴仆。清晨饭其腹，持斧入白谷。
青冥曾巅后，十里斩阴木。人肩四根已，亭午下山麓。
尚闻丁丁声，功课日各足。苍皮成委积，素节相照烛。
藉汝跨小篱，当仗苦虚竹。空荒咆熊罴，乳兽待人肉。
不示知禁情，岂惟干戈哭。城中贤府主，处贵如白屋。
萧萧理体净，蜂虿不敢毒。虎穴连里闾，堤防旧风俗。
泊舟沧江岸，久客慎所触。舍西崖峤壮，雷雨蔚含蓄。
墙宇资屡修，衰年怯幽独。尔曹轻执热，为我忍烦促。
秋光近青岑，季月当泛菊。报之以微寒，共给酒一斛。

   卷221_34 【槐叶冷淘】杜甫
青青高槐叶，采掇付中厨。新面来近市，汁滓宛相俱。
入鼎资过熟，加餐愁欲无。碧鲜俱照箸，香饭兼苞芦。
经齿冷于雪，劝人投此珠。愿随金騕褭，走置锦屠苏。
路远思恐泥，兴深终不渝。献芹则小小，荐藻明区区。
万里露寒殿，开冰清玉壶。君王纳凉晚，此味亦时须。

   卷221_45 【又上后园山脚】杜甫
昔我游山东，忆戏东岳阳。穷秋立日观，矫首望八荒。
朱崖著毫发，碧海吹衣裳。蓐收困用事，玄冥蔚强梁。
逝水自朝宗，镇名各其方。平原独憔悴，农力废耕桑。
非关风露凋，曾是戍役伤。于时国用富，足以守边疆。
朝廷任猛将，远夺戎虏场。到今事反覆，故老泪万行。
龟蒙不复见，况乃怀旧乡。肺萎属久战，骨出热中肠。
忧来杖匣剑，更上林北冈。瘴毒猿鸟落，峡干南日黄。
秋风亦已起，江汉始如汤。登高欲有往，荡析川无梁。
哀彼远征人，去家死路旁。不及祖父茔，累累冢相当。

   卷221_50 【暇日小园散病，将种秋菜，督勒耕牛，兼书触目】杜甫
不爱入州府，畏人嫌我真。及乎归茅宇，旁舍未曾嗔。
老病忌拘束，应接丧精神。江村意自放，林木心所欣。
秋耕属地湿，山雨近甚匀。冬菁饭之半，牛力晚来新。
深耕种数亩，未甚后四邻。嘉蔬既不一，名数颇具陈。
荆巫非苦寒，采撷接青春。飞来两白鹤，暮啄泥中芹。
雄者左翮垂，损伤已露筋。一步再流血，尚经矰缴勤。
三步六号叫，志屈悲哀频。鸾皇不相待，侧颈诉高旻。
杖藜俯沙渚，为汝鼻酸辛。

   卷222_3 【八哀诗·赠左仆射郑国公严公武】杜甫
郑公瑚琏器，华岳金天晶。昔在童子日，已闻老成名。
嶷然大贤后，复见秀骨清。开口取将相，小心事友生。
阅书百纸尽，落笔四座惊。历职匪父任，嫉邪常力争。
汉仪尚整肃，胡骑忽纵横。飞传自河陇，逢人问公卿。
不知万乘出，雪涕风悲鸣。受词剑阁道，谒帝萧关城。
寂寞云台仗，飘飖沙塞旌。江山少使者，笳鼓凝皇情。
壮士血相视，忠臣气不平。密论贞观体，挥发岐阳征。
感激动四极，联翩收二京。西郊牛酒再，原庙丹青明。
匡汲俄宠辱，卫霍竟哀荣。四登会府地，三掌华阳兵。
京兆空柳色，尚书无履声。群乌自朝夕，白马休横行。
诸葛蜀人爱，文翁儒化成。公来雪山重，公去雪山轻。
记室得何逊，韬钤延子荆。四郊失壁垒，虚馆开逢迎。
堂上指图画，军中吹玉笙。岂无成都酒，忧国只细倾。
时观锦水钓，问俗终相并。意待犬戎灭，人藏红粟盈。
以兹报主愿，庶或裨世程。炯炯一心在，沉沉二竖婴。
颜回竟短折，贾谊徒忠贞。飞旐出江汉，孤舟轻荆衡。
虚无马融笛，怅望龙骧茔。空馀老宾客，身上愧簪缨。

   卷222_28 【秋风二首】杜甫
秋风淅淅吹巫山，上牢下牢修水关。吴樯楚柁牵百丈，
暖向神都寒未还。要路何日罢长戟，战自青羌连百蛮。
中巴不曾消息好，暝传戍鼓长云间。
秋风淅淅吹我衣，东流之外西日微。天清小城捣练急，
石古细路行人稀。不知明月为谁好，早晚孤帆他夜归。
会将白发倚庭树，故园池台今是非。

   卷222_29 【久雨期王将军不至】杜甫
天雨萧萧滞茅屋，空山无以慰幽独。锐头将军来何迟，
令我心中苦不足。数看黄雾乱玄云，时听严风折乔木。
泉源泠泠杂猿狖，泥泞漠漠饥鸿鹄。岁暮穷阴耿未已，
人生会面难再得。忆尔腰下铁丝箭，射杀林中雪色鹿。
前者坐皮因问毛，知子历险人马劳。异兽如飞星宿落，
应弦不碍苍山高。安得突骑只五千，崒然眉骨皆尔曹。
走平乱世相催促，一豁明主正郁陶。忆昔范增碎玉斗，
未使吴兵著白袍。昏昏阊阖闭氛祲，十月荆南雷怒号。

   卷222_37 【复阴】杜甫
方冬合沓玄阴塞，昨日晚晴今日黑。万里飞蓬映天过，
孤城树羽扬风直。江涛簸岸黄沙走，云雪埋山苍兕吼。
君不见夔子之国杜陵翁，牙齿半落左耳聋。

   卷222_44 【送高司直寻封阆州】杜甫
丹雀衔书来，暮栖何乡树。骅骝事天子，辛苦在道路。
司直非冗官，荒山甚无趣。借问泛舟人，胡为入云雾。
与子姻娅间，既亲亦有故。万里长江边，邂逅一相遇。
长卿消渴再，公干沉绵屡。清谈慰老夫，开卷得佳句。
时见文章士，欣然澹情素。伏枕闻别离，畴能忍漂寓。
良会苦短促，溪行水奔注。熊罴咆空林，游子慎驰骛。
西谒巴中侯，艰险如跬步。主人不世才，先帝常特顾。
拔为天军佐，崇大王法度。淮海生清风，南翁尚思慕。
公宫造广厦，木石乃无数。初闻伐松柏，犹卧天一柱。
我瘦书不成，成字读亦误。为我问故人，劳心练征戍。

   卷223_2 【敬寄族弟唐十八使君】杜甫
与君陶唐后，盛族多其人。圣贤冠史籍，枝派罗源津。
在今气磊落，巧伪莫敢亲。介立实吾弟，济时肯杀身。
物白讳受玷，行高无污真。得罪永泰末，放之五溪滨。
鸾凤有铩翮，先儒曾抱麟。雷霆霹长松，骨大却生筋。
一失不足伤，念子孰自珍。泊舟楚宫岸，恋阙浩酸辛。
除名配清江，厥土巫峡邻。登陆将首途，笔札枉所申。
归朝跼病肺，叙旧思重陈。春风洪涛壮，谷转颇弥旬。
我能泛中流，搪突鼍獭瞋。长年已省柁，慰此贞良臣。

   卷223_36 【奉赠李八丈判官（曛）】杜甫
我丈时英特，宗枝神尧后。珊瑚市则无，騄骥人得有。
早年见标格，秀气冲星斗。事业富清机，官曹正独守。
顷来树嘉政，皆已传众口。艰难体贵安，冗长吾敢取。
区区犹历试，炯炯更持久。讨论实解颐，操割纷应手。
箧书积讽谏，宫阙限奔走。入幕未展材，秉钧孰为偶。
所亲问淹泊，泛爱惜衰朽。垂白乱南翁，委身希北叟。
真成穷辙鲋，或似丧家狗。秋枯洞庭石，风飒长沙柳。
高兴激荆衡，知音为回首。

   卷223_42 【舟中苦热遣怀，奉呈阳中丞通简台省诸公】杜甫
愧为湖外客，看此戎马乱。中夜混黎氓，脱身亦奔窜。
平生方寸心，反掌帐下难。呜呼杀贤良，不叱白刃散。
吾非丈夫特，没齿埋冰炭。耻以风病辞，胡然泊湘岸。
入舟虽苦热，垢腻可溉灌。痛彼道边人，形骸改昏旦。
中丞连帅职，封内权得按。身当问罪先，县实诸侯半。
士卒既辑睦，启行促精悍。似闻上游兵，稍逼长沙馆。
怜好彼克修，天机自明断。南图卷云水，北拱戴霄汉。
美名光史臣，长策何壮观。驱驰数公子，咸愿同伐叛。
声节哀有馀，夫何激衰懦。偏裨表三上，卤莽同一贯。
始谋谁其间，回首增愤惋。宗英李端公，守职甚昭焕。
变通迫胁地，谋画焉得算。王室不肯微，凶徒略无惮。
此流须卒斩，神器资强干。扣寂豁烦襟，皇天照嗟叹。

   卷224_10 【李监宅】杜甫
尚觉王孙贵，豪家意颇浓。屏开金孔雀，褥隐绣芙蓉。
且食双鱼美，谁看异味重。门阑多喜色，女婿近乘龙。

   卷224_38 【陪郑广文游何将军山林十首（山林在韦曲西塔陂）】杜甫
不识南塘路，今知第五桥。名园依绿水，野竹上青霄。
谷口旧相得，濠梁同见招。平生为幽兴，未惜马蹄遥。
百顷风潭上，千重夏木清。卑枝低结子，接叶暗巢莺。
鲜鲫银丝脍，香芹碧涧羹。翻疑柁楼底，晚饭越中行。
万里戎王子，何年别月支。异花开绝域，滋蔓匝清池。
汉使徒空到，神农竟不知。露翻兼雨打，开坼日离披。
旁舍连高竹，疏篱带晚花。碾涡深没马，藤蔓曲藏蛇。
词赋工无益，山林迹未赊。尽捻书籍卖，来问尔东家。
剩水沧江破，残山碣石开。绿垂风折笋，红绽雨肥梅。
银甲弹筝用，金鱼换酒来。兴移无洒扫，随意坐莓苔。
风磴吹阴雪，云门吼瀑泉。酒醒思卧簟，衣冷欲装绵。
野老来看客，河鱼不取钱。只疑淳朴处，自有一山川。
棘树寒云色，茵蔯春藕香。脆添生菜美，阴益食单凉。
野鹤清晨出，山精白日藏。石林蟠水府，百里独苍苍。
忆过杨柳渚，走马定昆池。醉把青荷叶，狂遗白接z5。
刺船思郢客，解水乞吴儿。坐对秦山晚，江湖兴颇随。
床上书连屋，阶前树拂云。将军不好武，稚子总能文。
醒酒微风入，听诗静夜分。絺衣挂萝薜，凉月白纷纷。
幽意忽不惬，归期无奈何。出门流水注，回首白云多。
自笑灯前舞，谁怜醉后歌。祗应与朋好，风雨亦来过。

   卷224_45 【重过何氏五首】杜甫
问讯东桥竹，将军有报书。倒衣还命驾，高枕乃吾庐。
花妥莺捎蝶，溪喧獭趁鱼。重来休沐地，真作野人居。
山雨尊仍在，沙沈榻未移。犬迎曾宿客，鸦护落巢儿。
云薄翠微寺，天清黄子陂。向来幽兴极，步屣过东篱。
落日平台上，春风啜茗时。石阑斜点笔，桐叶坐题诗。
翡翠鸣衣桁，蜻蜓立钓丝。自今幽兴熟，来往亦无期。
颇怪朝参懒，应耽野趣长。雨抛金锁甲，苔卧绿沈枪。
手自移蒲柳，家才足稻粱。看君用幽意，白日到羲皇。
到此应常宿，相留可判年。蹉跎暮容色，怅望好林泉。
何路沾微禄，归山买薄田。斯游恐不遂，把酒意茫然。

   卷225_9 【独酌成诗】杜甫
灯花何太喜，酒绿正相亲。醉里从为客，诗成觉有神。
兵戈犹在眼，儒术岂谋身。共被微官缚，低头愧野人。

   卷225_14 【腊日】杜甫
腊日常年暖尚遥，今年腊日冻全消。侵陵雪色还萱草，
漏泄春光有柳条。纵酒欲谋良夜醉，还家初散紫宸朝。
口脂面药随恩泽，翠管银罂下九霄。

   卷225_21 【题省中院壁】杜甫
掖垣竹埤梧十寻，洞门对霤常阴阴。落花游丝白日静，
鸣鸠乳燕青春深。腐儒衰晚谬通籍，退食迟回违寸心。
衮职曾无一字补，许身愧比双南金。

   卷225_42 【早秋苦热，堆案相仍（时任华州司功）】杜甫
七月六日苦炎热，对食暂餐还不能。每愁夜中自足蝎，
况乃秋后转多蝇。束带发狂欲大叫，簿书何急来相仍。
南望青松架短壑，安得赤脚蹋层冰。

   卷225_49 【月夜忆舍弟】杜甫
戍鼓断人行，秋边一雁声。露从今夜白，月是故乡明。
有弟皆分散，无家问死生。寄书长不避，况乃未休兵。

   卷225_57 【天河】杜甫
常时任显晦，秋至辄分明。纵被微云掩，终能永夜清。
含星动双阙，伴月照边城。牛女年年渡，何曾风浪生。

   卷225_59 【归燕】杜甫
不独避霜雪，其如俦侣稀。四时无失序，八月自知归。
春色岂相访，众雏还识机。故巢傥未毁，会傍主人飞。

   卷225_61 【促织】杜甫
促织甚微细，哀音何动人。草根吟不稳，床下夜相亲。
久客得无泪，放妻难及晨。悲丝与急管，感激异天真。

   卷225_74 【日暮】杜甫
日落风亦起，城头鸟尾讹。黄云高未动，白水已扬波。
羌妇语还哭，胡儿行且歌。将军别换马，夜出拥雕戈。

   卷225_76 【病马】杜甫
乘尔亦已久，天寒关塞深。尘中老尽力，岁晚病伤心。
毛骨岂殊众，驯良犹至今。物微意不浅，感动一沉吟。

   卷226_20 【北邻】杜甫
明府岂辞满，藏身方告劳。青钱买野竹，白帻岸江皋。
爱酒晋山简，能诗何水曹。时来访老疾，步屟到蓬蒿。

   卷226_21 【南邻】杜甫
锦里先生乌角巾，园收芋粟不全贫。惯看宾客儿童喜，
得食阶除鸟雀驯。秋水才深四五尺，野航恰受两三人。
白沙翠竹江村暮，相对柴门月色新。

   卷226_22 【出郭】杜甫
霜露晚凄凄，高天逐望低。远烟盐井上，斜景雪峰西。
故国犹兵马，他乡亦鼓鼙。江城今夜客，还与旧乌啼。

   卷226_24 【恨别】杜甫
洛城一别四千里，胡骑长驱五六年。草木变衰行剑外，
兵戈阻绝老江边。思家步月清宵立，忆弟看云白日眠。
闻道河阳近乘胜，司徒急为破幽燕。

   卷226_51 【寒食】杜甫
寒食江村路，风花高下飞。汀烟轻冉冉，竹日静晖晖。
田父要皆去，邻家闹不违。地偏相识尽，鸡犬亦忘归。

   卷226_56 【闻斛斯六官未归】杜甫
故人南郡去，去索作碑钱。本卖文为活，翻令室倒悬。
荆扉深蔓草，土锉冷疏烟。老罢休无赖，归来省醉眠。

   卷226_60 【江涨】杜甫
江发蛮夷涨，山添雨雪流。大声吹地转，高浪蹴天浮。
鱼鳖为人得，蛟龙不自谋。轻帆好去便，吾道付沧洲。

   卷226_62 【朝雨】杜甫
凉气晚萧萧，江云乱眼飘。风鸳藏近渚，雨燕集深条。
黄绮终辞汉，巢由不见尧。草堂樽酒在，幸得过清朝。

   卷226_89 【凭何十一少府邕觅桤木栽】杜甫
草堂堑西无树林，非子谁复见幽心。
饱闻桤木三年大，与致溪边十亩阴。

   卷226_90 【凭韦少府班觅松树子】杜甫
落落出群非榉柳，青青不朽岂杨梅。
欲存老盖千年意，为觅霜根数寸栽。

   卷226_94 【赠别郑炼赴襄阳】杜甫
戎马交驰际，柴门老病身。把君诗过日，念此别惊神。
地阔峨眉晚，天高岘首春。为于耆旧内，试觅姓庞人。

   卷226_95 【重赠郑炼】杜甫
郑子将行罢使臣，囊无一物献尊亲。
江山路远羁离日，裘马谁为感激人。

   卷227_6 【绝句漫兴九首】杜甫
眼见客愁愁不醒，无赖春色到江亭。
即遣花开深造次，便觉莺语太丁宁。
手种桃李非无主，野老墙低还似家。
恰似春风相欺得，夜来吹折数枝花。
熟知茅斋绝低小，江上燕子故来频。
衔泥点污琴书内，更接飞虫打著人。
二月已破三月来，渐老逢春能几回。
莫思身外无穷事，且尽生前有限杯。
肠断春江欲尽头，杖藜徐步立芳洲。
颠狂柳絮随风去，轻薄桃花逐水流。
懒慢无堪不出村，呼儿日在掩柴门。
苍苔浊酒林中静，碧水春风野外昏。
糁径杨花铺白毡，点溪荷叶叠青钱。
笋根稚子无人见，沙上凫雏傍母眠。
舍西柔桑叶可拈，江畔细麦复纤纤。
人生几何春已夏，不放香醪如蜜甜。
隔户杨柳弱袅袅，恰似十五女儿腰。
谁谓朝来不作意，狂风挽断最长条。

   卷227_15 【远游】杜甫
贱子何人记，迷芳著处家。竹风连野色，江沫拥春沙。
种药扶衰病，吟诗解叹嗟。似闻胡骑走，失喜问京华。

   卷227_39 【秋尽】杜甫
秋尽东行且未回，茅斋寄在少城隈。篱边老却陶潜菊，
江上徒逢袁绍杯。雪岭独看西日落，剑门犹阻北人来。
不辞万里长为客，怀抱何时得好开。

   卷227_46 【泛江送魏十八仓曹还京，因寄岑中允参、范郎中季明】杜甫
迟日深春水，轻舟送别筵。帝乡愁绪外，春色泪痕边。
见酒须相忆，将诗莫浪传。若逢岑与范，为报各衰年。

   卷227_47 【送路六侍御入朝】杜甫
童稚情亲四十年，中间消息两茫然。更为后会知何地，
忽漫相逢是别筵。不分桃花红胜锦，生憎柳絮白于绵。
剑南春色还无赖，触忤愁人到酒边。

   卷227_48 【泛江送客】杜甫
二月频送客，东津江欲平。烟花山际重，舟楫浪前轻。
泪逐劝杯下，愁连吹笛生。离筵不隔日，那得易为情。

   卷227_49 【上牛头寺（牛头山在郪县西南，下有长乐寺）】杜甫
青山意不尽，衮衮上牛头。无复能拘碍，真成浪出游。
花浓春寺静，竹细野池幽。何处莺啼切，移时独未休。

   卷227_52 【望兜率寺】杜甫
树密当山径，江深隔寺门。霏霏云气重，闪闪浪花翻。
不复知天大，空馀见佛尊。时应清盥罢，随喜给孤园。

   卷227_69 【征夫】杜甫
十室几人在，千山空自多。路衢唯见哭，城市不闻歌。
漂梗无安地，衔枚有荷戈。官军未通蜀，吾道竟如何。

   卷227_70 【有感五首】杜甫
将帅蒙恩泽，兵戈有岁年。至今劳圣主，可以报皇天。
白骨新交战，云台旧拓边。乘槎断消息，无处觅张骞。
幽蓟馀蛇豕，乾坤尚虎狼。诸侯春不贡，使者日相望。
慎勿吞青海，无劳问越裳。大君先息战，归马华山阳。
洛下舟车入，天中贡赋均。日闻红粟腐，寒待翠华春。
莫取金汤固，长令宇宙新。不过行俭德，盗贼本王臣。
丹桂风霜急，青梧日夜凋。由来强干地，未有不臣朝。
受钺亲贤往，卑宫制诏遥。终依古封建，岂独听箫韶。
盗灭人还乱，兵残将自疑。登坛名绝假，报主尔何迟。
领郡辄无色，之官皆有词。愿闻哀痛诏，端拱问疮痍。

   卷227_73 【玩月呈汉中王】杜甫
夜深露气清，江月满江城。浮客转危坐，归舟应独行。
关山同一照，乌鹊自多惊。欲得淮王术，风吹晕已生。

   卷227_77 【九日】杜甫
去年登高郪县北，今日重在涪江滨。苦遭白发不相放，
羞见黄花无数新。世乱郁郁久为客，路难悠悠常傍人。
酒阑却忆十年事，肠断骊山清路尘。

    卷228_1 【伤春五首（巴阆僻远伤春罢始知春前已收宫阙）】杜甫
天下兵虽满，春光日自浓。西京疲百战，北阙任群凶。
关塞三千里，烟花一万重。蒙尘清路急，御宿且谁供。
殷复前王道，周迁旧国容。蓬莱足云气，应合总从龙。
莺入新年语，花开满故枝。天青风卷幔，草碧水通池。
牢落官军速，萧条万事危。鬓毛元自白，泪点向来垂。
不是无兄弟，其如有别离。巴山春色静，北望转逶迤。
日月还相斗，星辰屡合围。不成诛执法，焉得变危机。
大角缠兵气，钩陈出帝畿。烟尘昏御道，耆旧把天衣。
行在诸军阙，来朝大将稀。贤多隐屠钓，王肯载同归。
再有朝廷乱，难知消息真。近传王在洛，复道使归秦。
夺马悲公主，登车泣贵嫔。萧关迷北上，沧海欲东巡。
敢料安危体，犹多老大臣。岂无嵇绍血，沾洒属车尘。
闻说初东幸，孤儿却走多。难分太仓粟，竞弃鲁阳戈。
胡虏登前殿，王公出御河。得无中夜舞，谁忆大风歌。
春色生烽燧，幽人泣薜萝。君臣重修德，犹足见时和。

   卷228_6 【奉寄章十侍御】杜甫
淮海维扬一俊人，金章紫绶照青春。指麾能事回天地，
训练强兵动鬼神。湘西不得归关羽，河内犹宜借寇恂。
朝觐从容问幽仄，勿云江汉有垂纶。

   卷228_21 【绝句二首】杜甫
迟日江山丽，春风花草香。泥融飞燕子，沙暖睡鸳鸯。
江碧鸟逾白，山青花欲燃。今春看又过，何日是归年。

   卷228_30 【别房太尉墓（在阆州）】杜甫
他乡复行役，驻马别孤坟。近泪无干土，低空有断云。
对棋陪谢傅，把剑觅徐君。唯见林花落，莺啼送客闻。

   卷228_36 【舟前小鹅儿（汉州城西北角官池作官池即房公湖）】杜甫
鹅儿黄似酒，对酒爱新鹅。引颈嗔船逼，无行乱眼多。
翅开遭宿雨，力小困沧波。客散层城暮，狐狸奈若何。

   卷228_54 【到村】杜甫
碧涧虽多雨，秋沙先少泥。蛟龙引子过，荷芰逐花低。
老去参戎幕，归来散马蹄。稻粱须就列，榛草即相迷。
蓄积思江汉，疏顽惑町畦。稍酬知己分，还入故林栖。

   卷228_61 【晚秋陪严郑公摩诃池泛舟（得溪字。池在张仪子城内）】杜甫
湍驶风醒酒，船回雾起堤。高城秋自落，杂树晚相迷。
坐触鸳鸯起，巢倾翡翠低。莫须惊白鹭，为伴宿清溪。

   卷229_2 【宴戎州杨使君东楼】杜甫
胜绝惊身老，情忘发兴奇。座从歌妓密，乐任主人为。
重碧拈春酒，轻红擘荔枝。楼高欲愁思，横笛未休吹。

   卷229_9 【旅夜书怀】杜甫
细草微风岸，危樯独夜舟。星垂平野阔，月涌大江流。
名岂文章著，官因老病休。飘飘何所似，天地一沙鸥。

   卷229_32 【崔评事弟许相迎不到应虑老夫见泥雨…必愆佳期走笔戏简】杜甫
江阁要宾许马迎，午时起坐自天明。浮云不负青春色，
细雨何孤白帝城。身过花间沾湿好，醉于马上往来轻。
虚疑皓首冲泥怯，实少银鞍傍险行。

   卷229_35 【西阁口号（呈元二十一）】杜甫
山木抱云稠，寒江绕上头。雪崖才变石，风幔不依楼。
社稷堪流涕，安危在运筹。看君话王室，感动几销忧。

   卷229_39 【西阁二首】杜甫
巫山小摇落，碧色见松林。百鸟各相命，孤云无自心。
层轩俯江壁，要路亦高深。朱绂犹纱帽，新诗近玉琴。
功名不早立，衰病谢知音。哀世非王粲，终然学越吟。
懒心似江水，日夜向沧洲。不道含香贱，其如镊白休。
经过调碧柳，萧索倚朱楼。毕娶何时竟，消中得自由。
豪华看古往，服食寄冥搜。诗尽人间兴，兼须入海求。

   卷229_54 【寒雨朝行视园树】杜甫
柴门杂树向千株，丹橘黄甘此地无。江上今朝寒雨歇，
篱中秀色画屏纡。桃蹊李径年虽故，栀子红椒艳复殊。
锁石藤稍元自落，倚天松骨见来枯。林香出实垂将尽，
叶蒂辞枝不重苏。爱日恩光蒙借贷，清霜杀气得忧虞。
衰颜更觅藜床坐，缓步仍须竹杖扶。散骑未知云阁处，
啼猿僻在楚山隅。

   卷229_71 【滟滪】杜甫
滟滪既没孤根深，西来水多愁太阴。江天漠漠鸟双去，
风雨时时龙一吟。舟人渔子歌回首，估客胡商泪满襟。
寄语舟航恶年少，休翻盐井横黄金。

   卷229_75 【白帝城最高楼】杜甫
城尖径昃旌旆愁，独立缥缈之飞楼。峡坼云霾龙虎卧，
江清日抱鼋鼍游。扶桑西枝对断石，弱水东影随长流。
杖藜叹世者谁子，泣血迸空回白头。

   卷229_76 【白帝楼】杜甫
漠漠虚无里，连连睥睨侵。楼光去日远，峡影入江深。
腊破思端绮，春归待一金。去年梅柳意，还欲搅边心。

   卷229_80 【峡口二首】杜甫
峡口大江间，西南控百蛮。城欹连粉堞，岸断更青山。
开辟多天险，防隅一水关。乱离闻鼓角，秋气动衰颜。
时清关失险，世乱戟如林。去矣英雄事，荒哉割据心。
芦花留客晚，枫树坐猿深。疲苶烦亲故，诸侯数赐金。

   卷230_4 【诸将五首】杜甫
汉朝陵墓对南山，胡虏千秋尚入关。昨日玉鱼蒙葬地，
早时金碗出人间。见愁汗马西戎逼，曾闪朱旗北斗殷。
多少材官守泾渭，将军且莫破愁颜。
韩公本意筑三城，拟绝天骄拔汉旌。岂谓尽烦回纥马，
翻然远救朔方兵。胡来不觉潼关隘，龙起犹闻晋水清。
独使至尊忧社稷，诸君何以答升平。
洛阳宫殿化为烽，休道秦关百二重。沧海未全归禹贡，
蓟门何处尽尧封。朝廷衮职虽多预，天下军储不自供。
稍喜临边王相国，肯销金甲事春农。
回首扶桑铜柱标，冥冥氛祲未全销。越裳翡翠无消息，
南海明珠久寂寥。殊锡曾为大司马，总戎皆插侍中貂。
炎风朔雪天王地，只在忠臣翊圣朝。
锦江春色逐人来，巫峡清秋万壑哀。正忆往时严仆射，
共迎中使望乡台。主恩前后三持节，军令分明数举杯。
西蜀地形天下险，安危须仗出群材。

   卷230_10 【复愁十二首】杜甫
人烟生处僻，虎迹过新蹄。野鹘翻窥草，村船逆上溪。
钓艇收缗尽，昏鸦接翅归。月生初学扇，云细不成衣。
万国尚防寇，故园今若何。昔归相识少，早已战场多。
身觉省郎在，家须农事归。年深荒草径，老恐失柴扉。
金丝镂箭镞，皂尾制旗竿。一自风尘起，犹嗟行路难。
胡虏何曾盛，干戈不肯休。闾阎听小子，谈话觅封侯。
贞观铜牙弩，开元锦兽张。花门小前好，此物弃沙场。
今日翔麟马，先宜驾鼓车。无劳问河北，诸将觉荣华。
任转江淮粟，休添苑囿兵。由来貔虎士，不满凤凰城。
江上亦秋色，火云终不移。巫山犹锦树，南国且黄鹂。
每恨陶彭泽，无钱对菊花。如今九日至，自觉酒须赊。
病减诗仍拙，吟多意有馀。莫看江总老，犹被赏时鱼。

   卷230_13 【洞房】杜甫
洞房环佩冷，玉殿起秋风。秦地应新月，龙池满旧宫。
系舟今夜远，清漏往时同。万里黄山北，园陵白露中。

   卷230_16 【斗鸡】杜甫
斗鸡初赐锦，舞马既登床。帘下宫人出，楼前御柳长。
仙游终一閟，女乐久无香。寂寞骊山道，清秋草木黄。

   卷230_46 【夜（一作秋夜客舍）】杜甫
露下天高秋水清，空山独夜旅魂惊。疏灯自照孤帆宿，
新月犹悬双杵鸣。南菊再逢人卧病，北书不至雁无情。
步蟾倚杖看牛斗，银汉遥应接凤城。

   卷230_50 【月三首】杜甫
断续巫山雨，天河此夜新。若无青嶂月，愁杀白头人。
魍魉移深树，虾蟆动半轮。故园当北斗，直指照西秦。
并照巫山出，新窥楚水清。羁栖愁里见，二十四回明。
必验升沉体，如知进退情。不违银汉落，亦伴玉绳横。
万里瞿塘峡，春来六上弦。时时开暗室，故故满青天。
爽合风襟静，高当泪脸悬。南飞有乌鹊，夜久落江边。

   卷230_54 【更题】杜甫
只应踏初雪，骑马发荆州。直怕巫山雨，真伤白帝秋。
群公苍玉佩，天子翠云裘。同舍晨趋侍，胡为淹此留。

   卷230_60 【十六夜玩月】杜甫
旧挹金波爽，皆传玉露秋。关山随地阔，河汉近人流。
谷口樵归唱，孤城笛起愁。巴童浑不寝，半夜有行舟。

   卷230_62 【村雨】杜甫
雨声传两夜，寒事飒高秋。挈带看朱绂，开箱睹黑裘。
世情只益睡，盗贼敢忘忧。松菊新沾洗，茅斋慰远游。

   卷231_9 【十月一日】杜甫
有瘴非全歇，为冬亦不难。夜郎溪日暖，白帝峡风寒。
蒸裹如千室，焦糟幸一柈。兹辰南国重，旧俗自相欢。

   卷231_12 【小至】杜甫
天时人事日相催，冬至阳生春又来。刺绣五纹添弱线，
吹葭六琯动浮灰。岸容待腊将舒柳，山意冲寒欲放梅。
云物不殊乡国异，教儿且覆掌中杯。

   卷231_15 【怀灞上游】杜甫
怅望东陵道，平生灞上游。春浓停野骑，夜宿敞云楼。
离别人谁在，经过老自休。眼前今古意，江汉一归舟。

   卷231_30 【寄韦有夏郎中】杜甫
省郎忧病士，书信有柴胡。饮子频通汗，怀君想报珠。
亲知天畔少，药味峡中无。归楫生衣卧，春鸥洗翅呼。
犹闻上急水，早作取平途。万里皇华使，为僚记腐儒。

   卷231_49 【奉送十七舅下邵桂】杜甫
绝域三冬暮，浮生一病身。感深辞舅氏，别后见何人。
缥缈苍梧帝，推迁孟母邻。昏昏阻云水，侧望苦伤神。

   卷231_56 【送鲜于万州迁巴州（鲜于炅乃仲通子，有父风）】杜甫
京兆先时杰，琳琅照一门。朝廷偏注意，接近与名藩。
祖帐排舟数，寒江触石喧。看君妙为政，他日有殊恩。

   卷231_58 【奉寄李十五秘书二首】杜甫
避暑云安县，秋风早下来。暂留鱼复浦，同过楚王台。
猿鸟千崖窄，江湖万里开。竹枝歌未好，画舸莫迟回。
行李千金赠，衣冠八尺身。飞腾知有策，意度不无神。
班秩兼通贵，公侯出异人。玄成负文彩，世业岂沉沦。

   卷231_62 【凭孟仓曹将书觅土娄旧庄】杜甫
平居丧乱后，不到洛阳岑。为历云山问，无辞荆棘深。
北风黄叶下，南浦白头吟。十载江湖客，茫茫迟暮心。

   卷231_69 【孤雁（一作后飞雁）】杜甫
孤雁不饮啄，飞鸣声念群。谁怜一片影，相失万重云。
望尽似犹见，哀多如更闻。野鸦无意绪，鸣噪自纷纷。

   卷231_73 【白小】杜甫
白小群分命，天然二寸鱼。细微沾水族，风俗当园蔬。
入肆银花乱，倾箱雪片虚。生成犹拾卵，尽取义何如。

   卷231_76 【玉腕骝（江陵节度卫公马也）】杜甫
闻说荆南马，尚书玉腕骝。顿骖飘赤汗，跼蹐顾长楸。
胡虏三年入，乾坤一战收。举鞭如有问，欲伴习池游。

   卷232_5 【将别巫峡，赠南卿兄瀼西果园四十亩】杜甫
苔竹素所好，萍蓬无定居。远游长儿子，几地别林庐。
杂蕊红相对，他时锦不如。具舟将出峡，巡圃念携锄。
正月喧莺末，兹辰放鹢初。雪篱梅可折，风榭柳微舒。
托赠卿家有，因歌野兴疏。残生逗江汉，何处狎樵渔。

   卷232_10 【大历三年春白帝城放船出瞿塘峡久居夔府将适…凡四十韵】杜甫
老向巴人里，今辞楚塞隅。入舟翻不乐，解缆独长吁。
窄转深啼狖，虚随乱浴凫。石苔凌几杖，空翠扑肌肤。
叠壁排霜剑，奔泉溅水珠。杳冥藤上下，浓澹树荣枯。
神女峰娟妙，昭君宅有无。曲留明怨惜，梦尽失欢娱。
摆阖盘涡沸，欹斜激浪输。风雷缠地脉，冰雪耀天衢。
鹿角真走险，狼头如跋胡。恶滩宁变色，高卧负微躯。
书史全倾挠，装囊半压濡。生涯临臬兀，死地脱斯须。
不有平川决，焉知众壑趋。乾坤霾涨海，雨露洗春芜。
鸥鸟牵丝飏，骊龙濯锦纡。落霞沉绿绮，残月坏金枢。
泥笋苞初荻，沙茸出小蒲。雁儿争水马，燕子逐樯乌。
绝岛容烟雾，环洲纳晓晡。前闻辨陶牧，转眄拂宜都。
县郭南畿好，津亭北望孤。劳心依憩息，朗咏划昭苏。
意遣乐还笑，衰迷贤与愚。飘萧将素发，汩没听洪炉。
丘壑曾忘返，文章敢自诬。此生遭圣代，谁分哭穷途。
卧疾淹为客，蒙恩早厕儒。廷争酬造化，朴直乞江湖。
滟滪险相迫，沧浪深可逾。浮名寻已已，懒计却区区。
喜近天皇寺，先披古画图。应经帝子渚，同泣舜苍梧。
朝士兼戎服，君王按湛卢。旄头初俶扰，鹑首丽泥涂。
甲卒身虽贵，书生道固殊。出尘皆野鹤，历块匪辕驹。
伊吕终难降，韩彭不易呼。五云高太甲，六月旷抟扶。
回首黎元病，争权将帅诛。山林托疲苶，未必免崎岖。

   卷232_37 【江南逢李龟年】杜甫
岐王宅里寻常见，崔九堂前几度闻。
正是江南好风景，落花时节又逢君。

   卷232_41 【哭李尚书（之芳）】杜甫
漳滨与蒿里，逝水竟同年。欲挂留徐剑，犹回忆戴船。
相知成白首，此别间黄泉。风雨嗟何及，江湖涕泫然。
修文将管辂，奉使失张骞。史阁行人在，诗家秀句传。
客亭鞍马绝，旅榇网虫悬。复魄昭丘远，归魂素浐偏。
樵苏封葬地，喉舌罢朝天。秋色凋春草，王孙若个边。

    卷233_1 【晓发公安（数月憩息此县）】杜甫
北城击柝复欲罢，东方明星亦不迟。邻鸡野哭如昨日，
物色生态能几时，舟楫眇然自此去，江湖远适无前期。
出门转眄已陈迹，药饵扶吾随所之。

   卷233_33 【哭韦大夫之晋】杜甫
凄怆郇瑕色，差池弱冠年。丈人叨礼数，文律早周旋。
台阁黄图里，簪裾紫盖边。尊荣真不忝，端雅独翛然。
贡喜音容间，冯招病疾缠。南过骇仓卒，北思悄联绵。
鵩鸟长沙讳，犀牛蜀郡怜。素车犹恸哭，宝剑谷高悬。
汉道中兴盛，韦经亚相传。冲融标世业，磊落映时贤。
城府深朱夏，江湖眇霁天。绮楼关树顶，飞旐泛堂前。
帟幕疑风燕，笳箫急暮蝉。兴残虚白室，迹断孝廉船。
童孺交游尽，喧卑俗事牵。老来多涕泪，情在强诗篇。
谁寄方隅理，朝难将帅权。春秋褒贬例，名器重双全。

   卷233_48 【清明二首】杜甫
朝来新火起新烟，湖色春光净客船。绣羽衔花他自得，
红颜骑竹我无缘。胡童结束还难有，楚女腰肢亦可怜。
不见定王城旧处，长怀贾傅井依然。虚沾焦举为寒食，
实藉严君卖卜钱。钟鼎山林各天性，浊醪粗饭任吾年。
此身飘泊苦西东，右臂偏枯半耳聋。寂寂系舟双下泪，
悠悠伏枕左书空。十年蹴踘将雏远，万里秋千习俗同。
旅雁上云归紫塞，家人钻火用青枫。秦城楼阁烟花里，
汉主山河锦绣中。风水春来洞庭阔，白蘋愁杀白头翁。

   卷233_50 【回棹】杜甫
宿昔试安命，自私犹畏天。劳生系一物，为客费多年。
衡岳江湖大，蒸池疫疠偏。散才婴薄俗，有迹负前贤。
巾拂那关眼，瓶罍易满船。火云滋垢腻，冻雨裛沉绵。
强饭莼添滑，端居茗续煎。清思汉水上，凉忆岘山巅。
顺浪翻堪倚，回帆又省牵。吾家碑不昧，王氏井依然。
几杖将衰齿，茅茨寄短椽。灌园曾取适，游寺可终焉。
遂性同渔父，成名异鲁连。篙师烦尔送，朱夏及寒泉。

   卷234_17 【送灵州李判官】杜甫
犬戎腥四海，回首一茫茫。血战乾坤赤，氛迷日月黄。
将军专策略，幕府盛材良。近贺中兴主，神兵动朔方。

   卷234_18 【与严二郎奉礼别】杜甫
别君谁暖眼，将老病缠身。出涕同斜日，临风看去尘。
商歌还入夜，巴俗自为邻。尚愧微躯在，遥闻盛礼新。
山东群盗散，阙下受降频。诸将归应尽，题书报旅人。

   卷234_30 【题郪县郭三十二明府茅屋壁】杜甫
江头且系船，为尔独相怜。云散灌坛雨，春青彭泽田。
频惊适小国，一拟问高天。别后巴东路，逢人问几贤。

   卷234_39 【放船】杜甫
收帆下急水，卷幔逐回滩。江市戎戎暗，山云淰淰寒。
村荒无径入，独鸟怪人看。已泊城楼底，何曾夜色阑。

   卷234_42 【惠义寺送王少尹赴成都（得峰字）】杜甫
苒苒谷中寺，娟娟林表峰。阑干上处远，结构坐来重。
骑马行春径，衣冠起晚钟。云门青寂寂，此别惜相从。

   卷234_45 【又送】杜甫
双峰寂寂对春台，万竹青青照客杯。细草留连侵坐软，
残花怅望近人开。同舟昨日何由得，并马今朝未拟回。
直到绵州始分首，江边树里共谁来。

   卷235_3 【巴陵早秋，寄荆州崔司马、吏部阎功曹舍人】贾至
谪居潇湘渚，再见洞庭秋。极目连江汉，西南浸斗牛。
滔滔荡云梦，澹澹摇巴丘。旷如临渤澥，窅疑造瀛洲。
君山丽中波，苍翠长夜浮。帝子去永久，楚词尚悲秋。
我同长沙行，时事加百忧。登高望旧国，胡马满东周。
宛叶遍蓬蒿，樊邓无良畴。独攀青枫树，泪洒沧江流。
故人西掖寮，同扈岐阳蒐。差池尽三黜，蹭蹬各南州。
相去虽地接，不得从之游。耿耿云阳台，迢迢王粲楼。
跂予暮霞里，谁谓无轻舟。

   卷235_4 【闲居秋怀，寄阳翟陆赞府、封丘高少府】贾至
今日霖雨霁，飒然高馆凉。秋风吹二毛，烈士加慨慷。
忆昔皇运初，众宾俱龙骧。解巾佐幕府，脱剑升明堂。
郁郁被庆云，昭昭翼太阳。鲸鱼纵大壑，鸑鷟鸣高冈。
信矣草创时，泰阶速贤良。一言顿遭逢，片善蒙恩光。
我生属圣明，感激窃自强。崎岖郡邑权，连骞翰墨场。
天朝富英髦，多士如珪璋。盛才溢下位，蹇步徒猖狂。
闭门对群书，几案在我旁。枕席相远游，聊欲浮沧浪。
八月白露降，玄蝉号枯桑。舣舟临清川，迢递愁思长。
我有同怀友，各在天一方。离披不相见，浩荡隔两乡。
平生霞外期，宿昔共行藏。岂无蓬莱树，岁晏空苍苍。

   卷235_8 【送夏侯子之江夏】贾至
扣楫洞庭上，清风千里来。留欢一杯酒，欲别复裴回。
相见楚山下，渔舟忆钓台。羡君还旧里，归念独悠哉。

   卷235_15 【对酒曲二首】贾至
梅发柳依依，黄鹂历乱飞。当歌怜景色，对酒惜芳菲。
曲水浮花气，流风散舞衣。通宵留暮雨，上客莫言归。
春来酒味浓，举酒对春丛。一酌千忧散，三杯万事空。
放歌乘美景，醉舞向东风。寄语尊前客，生涯任转蓬。

   卷235_20 【岳阳楼宴王员外贬长沙（一题作南州有赠）】贾至
极浦三春草，高楼万里心。楚山晴霭碧，湘水暮流深。
忽与朝中旧，同为泽畔吟。停杯试北望，还欲泪沾襟。

   卷235_23 【白马】贾至
白马紫连钱，嘶鸣丹阙前。闻珂自蹀躞，不要下金鞭。

   卷235_33 【君山】贾至
湘中老人读黄老，手援紫藟坐碧草。
春至不知湖水深，日暮忘却巴陵道。

   卷236_6 【画鹤篇（省中作）】钱起
点素凝姿任画工，霜毛玉羽照帘栊。借问飞鸣华表上，
何如粉缋彩屏中。文昌宫近芙蓉阙，兰室絪缊香且结。
炉气朝成缑岭云，银灯夜作华亭月。日暖花明梁燕归，
应惊片雪在仙闱。主人顾盼千金重，谁肯裴回五里飞。

   卷236_23 【效古秋夜长】钱起
秋汉飞玉霜，北风扫荷香。含情纺织孤灯尽，
拭泪相思寒漏长。檐前碧云静如水，月吊栖乌啼鸟起。
谁家少妇事鸳机，锦幕云屏深掩扉。白玉窗中闻落叶，
应怜寒女独无衣。

   卷236_28 【过曹钧隐居】钱起
荃蕙有奇性，馨香道为人。不居众芳下，宁老空林春。
之子秉高节，攻文还守真。素书寸阴尽，流水怨情新。
济济振缨客，烟霄各致身。谁当举玄晏，不使作良臣。

   卷236_30 【东阳郡斋中诣南山招韦十（一作东阳郡斋书事）】钱起
霁来海半山，隐映城上起。中峰落照时，残雪翠微里。
同心久为别，孤兴那对此。良会何迟迟，清扬瞻则迩。

   卷236_36 【过桐柏山】钱起
秋风过楚山，山静秋声晚。赏心无定极，仙步亦清远。
返照云窦空，寒流石苔浅。羽人昔已去，灵迹欣方践。
投策谢归途，世缘从此遣。

   卷236_37 【李士曹厅对雨】钱起
春雨暗重城，讼庭深更寂。终朝人吏少，满院烟云集。
湿鸟压花枝，新苔宜砌石。掾曹富文史，清兴对词客。
爱尔蕙兰丛，芳香饱时泽。

   卷236_53 【寄任山人】钱起
天阶崇黼黻，世路有趋竞。独抱中孚爻，谁知苦寒咏。
行潦难朝海，散材空遇圣。岂无鸣凤时，其如问津命。
所思青山郭，再梦绿萝径。林泉春可游，羡尔得其性。

   卷236_58 【蓝溪休沐，寄赵八给事】钱起
虫鸣归旧里，田野秋农闲。即事敦夙尚，衡门方再关。
夕阳入东篱，爽气高前山。霜蕙后时老，巢禽知暝还。
侍臣黄枢宠，鸣玉青云间。肯想观鱼处，寒泉照发斑。

   卷236_68 【太子李舍人城东别业（李祭酒别业俯视川林前带雷岫）】钱起
南山转群木，昏晓拥山翠。小泽近龙居，清苍常雨气。
君家北原上，千金买胜事。丹阙退朝回，白云迎赏至。
新晴村落外，处处烟景异。片水明断岸，馀霞入古寺。
东皋指归翼，目尽有馀意。

   卷237_33 【过孙员外蓝田山居】钱起
不知香署客，谢病翠微间。去幄兰将老，辞车雉亦闲。
近窗云出洞，当户竹连山。对酒溪霞晚，家人采蕨还。

   卷237_39 【再得华侍御书，闻巴中卧病（一作疾）】钱起
芳信来相续，同心远更亲。数重云外树，不隔眼中人。
梦寐花骢色，相思黄鸟春。更闻公干病，一夜二毛新。

   卷237_51 【静夜酬通上人问疾】钱起
东林生早凉，高枕远公房。大士看心后，中宵清漏长。
惊蝉出暗柳，微月隐回廊。何事沈痾久，舍毫问药王。

   卷237_60 【送赟法师往上都】钱起
远近化人天，王城指日边。宰君迎说法，童子伴随缘。
到处花为雨，行时杖出泉。今宵松月下，门闭想安禅。

   卷237_65 【送屈突司马充安西书记】钱起
制胜三军劲，澄清万里馀。星飞庞统骥，箭发鲁连书。
海月低云旆，江霞入锦车。遥知太阿剑，计日斩鲸鱼。

   卷237_67 【送边补阙东归省觐】钱起
东去有馀意，春风生赐衣。凤凰衔诏下，才子采兰归。
斗酒百花里，情人一笑稀。别离须计日，相望在彤闱。

   卷237_69 【送宋征君让官还山】钱起
至人无滞迹，谒帝复思玄。魏阙辞花绶，春山有杏田。
紫霞开别酒，黄鹤舞离弦。今夜思君梦，遥遥入洞天。

   卷237_75 【送上官侍御】钱起
执简朝方下，乘轺去不赊。感恩轻远道，入幕比还家。
碣石春云色，邯郸古树花。飞书报明主，烽火静天涯。

   卷237_77 【送夏侯审校书东归】钱起
楚乡飞鸟没，独与碧云还。破镜催归客，残阳见旧山。
诗成流水上，梦尽落花间。傥寄相思字，愁人定解颜。

   卷237_78 【送卫功曹赴荆南】钱起
汉家仍用武，才子晚成名。惆怅江陵去，谁知魏阙情。
碧云愁楚水，春酒醉宜城。定想褰帷政，还闻坐啸声。

   卷237_92 【送柳道士】钱起
去世能成道，游仙不定家。归期千岁鹤，行迈五云车。
海上春应尽，壶中日未斜。不知相忆处，琪树几枝花。

   卷237_100 【题苏公林亭】钱起
平津东阁在，别是竹林期。万叶秋声里，千家落照时。
门随深巷静，窗过远钟迟。客位苔生处，依然又赋诗。

   卷237_119 【月下洗药】钱起
汲井向新月，分流入众芳。湿花低桂影，翻叶静泉光。
露下添馀润，蜂惊引暗香。寄言养生客，来此共提筐。

   卷237_120 【晚春永宁墅小园独坐，寄上王相公】钱起
东阁一何静，莺声落日愁。夔龙暂为别，昏旦思兼秋。
蕙草出篱外，花枝寄竹幽。上方传雅颂，七夕让风流。

   卷237_133 【夜雨寄寇校书】钱起
秋馆烟雨合，重城钟漏深。佳期阻清夜，孤兴发离心。
烛影出绡幕，虫声连素琴。此时蓬阁友，应念昔同衾。

   卷237_136 【见上林春雁翔青云，寄杨起居、李员外】钱起
上林春更好，宾雁不知归。顾影怜青籞，传声入紫微。
夜陪池鹭宿，朝出苑花飞。宁忆寒乡侣，鸾凰一见稀。

   卷238_19 【送王谏议任东都居守】钱起
车徒凤掖东，去去洛阳宫。暂以青蒲隔，还看紫禁同。
经过乘雨露，潇洒出鸳鸿。官署名台下，云山旧苑中。
暮天双阙静，秋月九重空。且喜成周地，诗人播国风。

   卷238_22 【长安落第作】钱起
始愿今如此，前途复若何。无媒献词赋，生事日蹉跎。
不遇张华识，空悲甯戚歌。故山归梦远，新岁客愁多。
刷羽思乔木，登龙恨失波。散才非世用，回首谢云萝。

   卷238_34 【送杨錥归隐】钱起
悔作扫门事，还吟招隐诗。今年芳草色，不失故山期。
遥想白云里，采苓春日迟。溪花藏石径，岩翠带茅茨。
九转莫飞去，三回良在兹。还嗤茂陵客，贫病老明时。

   卷238_35 【酬刘起居卧病见寄】钱起
承颜看彩服，不觉别丹墀。味道能忘病，过庭更学诗。
缭垣多画戟，远岫入书帷。竹静携琴处，林香让果时。
声同叨眷早，交澹在年衰。更枉兼金赠，难为继组词。

   卷238_55 【奉和王相公秋日戏赠元校书】钱起
才妙心仍远，名疏迹可追。清秋闻礼暇，新雨到山时。
胜事唯愁尽，幽寻不厌迟。弄云怜鹤去，隔水许僧期。
贤相敦高躅，雕龙忆所思。芙蓉洗清露，愿比谢公诗。

   卷238_58 【晚出青门望终南别业】钱起
能清谢脁思，暂下承明庐。远山新水下，寒皋微雨馀。
更怜归鸟去，宛到卧龙居。笑指丛林上，闲云自卷舒。
宁心鸣凤日，却意钓璜初。处贵有馀兴，伊周位不如。

   卷238_74 【同邬戴关中旅寓】钱起
文士皆求遇，今人谁至公。灵台一寄宿，杨柳再春风。
更惜忘形友，频年失志同。羽毛齐燕雀，心事阻鸳鸿。
留滞惭归养，飞鸣恨触笼。橘怀乡梦里，书去客愁中。
残雪迷归雁，韶光弃断蓬。吞悲问唐举，何路出屯蒙。

   卷238_80 【赠李十六】钱起
半面喜投分，数年钦盛名。常思梦颜色，谁忆访柴荆。
忽听款扉响，欣然倒屣迎。蓬蒿驻驺驭，鸡犬傍簪缨。
酌水即嘉宴，新知甚故情。仆夫视日色，栖鸟催车声。
自尔宴言后，至今门馆清。何当更乘兴，林下已苔生。

   卷238_85 【奉和中书常舍人晚秋集贤院即事寄徐薛二侍御】钱起
文星垂太虚，辞伯综群书。彩笔下鸳掖，褒衣来石渠。
典坟探奥旨，造化睹权舆。述圣鲁宣父，通经汉仲舒。
窗明宜缥带，地肃近丹除。清昼删诗暇，高秋作赋初。
露盘侵汉耸，宫柳度鸦疏。静对连云阁，晴闻过阙车。
旧僚云出矣，晚岁复何如。海峤瞻归路，江城梦直庐。
含毫思两凤，望远寄双鱼。定笑巴歌拙，还参丽曲馀。

    卷239_1 【同程九早入中书（一作钱珝诗）】钱起
汉家贤相重英奇，蟠木何材也见知。不意云霄能自致，
空惊鹓鹭忽相随。腊雪初明柏子殿，春光欲上万年枝。
独惭皇鉴明如日，未厌春光向玉墀。

   卷239_26 【乐游原晴望上中书李侍郎】钱起
爽气朝来万里清，凭高一望九秋轻。不知凤沼霖初霁，
但觉尧天日转明。四野山河通远色，千家砧杵共秋声，
遥想青云丞相府，何时开阁引书生。

   卷239_34 【宴曹王宅】钱起
贤王驷马退朝初，小苑三春带雨馀。林沼葱茏多贵气，
楼台隐映接天居。仙鸡引敌穿红药，宫燕衔泥落绮疏。
自叹平生相识愿，何如今日厕应徐。

   卷239_101 【九日田舍】钱起
今日陶家野兴偏，东篱黄菊映秋田。
浮云暝鸟飞将尽，始达青山新月前。

    卷240_1 【二风诗·治风诗五篇·至仁】元结
（古有仁帝，能全仁明以封天下，故为《至仁》之诗
二章四韵十二句）
猗皇至圣兮，至惠至仁，德施蕴蕴。
蕴蕴如何？不全不缺，莫知所贶。
猗皇至圣兮，至俭至明，化流瀛瀛。
瀛瀛如何？不虢不赩，莫知其极。

   卷240_2 【二风诗·治风诗五篇·至慈】元结
（古有慈帝，能保静顺以涵万物，故为《至慈》之诗
二章四韵十四句）
至化之深兮，猗猗娭娭。如煦如吹，如负如持，
而不知其慈。故莫周莫止，静和而止。
至化之极兮，瀛瀛溶溶。如涵如封，如随如从，
而不知其功。故莫由莫己，顺时而理。

   卷240_5 【二风诗·治风诗五篇·至理】元结
（古有理王，能守清一以致无刑，故为《至理》之诗
一章三韵十二句）
理何为兮，系修文德。加之清一，莫不顺则。意彼刑法，
设以化人；致使无之，而化益纯。所谓代刑，以道去杀。
呜呼呜呼！人不斯察。

   卷240_14 【补乐歌十首·九渊】元结
（《九渊》，少昊氏之乐歌也，其义盖称少昊之德，
渊然深远。凡一章，章四句）
圣德至深兮，奫奫如渊；生类娭娭兮，孰知其然。

   卷240_21 【系乐府十二首·思太古】元结
东南三千里，沅湘为太湖。湖上山谷深，有人多似愚。
婴孩寄树颠，就水捕鷠鲈。所欢同鸟兽，身意复何拘。
吾行遍九州，此风皆已无。吁嗟圣贤教，不觉久踌蹰。

   卷240_26 【系乐府十二首·贫妇词】元结
谁知苦贫夫，家有愁怨妻。请君听其词，能不为酸凄。
所怜抱中儿，不如山下麑。空念庭前地，化为人吏蹊。
出门望山泽，回头心复迷。何时见府主，长跪向之啼。

   卷240_38 【漫歌八曲·将船何处去二首】元结
将船何处去，钓彼大回中。叔静能鼓桡，正者随弱翁。
将船何处去，送客小回南。有时逢恶客，还家亦少酣。

   卷241_7 【与党评事】元结
自顾无功劳，一岁官再迁。跼身班次中，常窃愧耻焉。
加以久荒浪，惛愚性颇全。未知在冠冕，不合无拘牵。
勤强所不及，于人或未然。岂忘惠君子，恕之识见偏。
且欲因我心，顺为理化先。彼云万物情，有愿随所便。
爱君得自遂，令我空渊禅。

   卷241_24 【夜宴石鱼湖作】元结
风霜虽惨然，出游熙天正。登临日暮归，置酒湖上亭。
高烛照泉深，光华溢轩楹。如见海底日，曈曈始欲生。
夜寒闭窗户，石溜何清泠。若在深洞中，半崖闻水声。
醉人疑舫影，呼指递相惊。何故有双鱼，随吾酒舫行。
醉昏能诞语，劝醉能忘情。坐无拘忌人，勿限醉与醒。

   卷241_38 【宿洄溪翁宅】元结
长松万株绕茅舍，怪石寒泉近岩下。老翁八十犹能行，
将领儿孙行拾稼。吾羡老翁居处幽，吾爱老翁无所求。
时俗是非何足道，得似老翁吾即休。

   卷242_9 【送窦十九判官使江南】张继
游客淹星纪，裁诗炼土风。今看乘传去，那与问津同。
南郡迎徐子，临川谒谢公。思归一惆怅，於越古亭中。

   卷242_26 【华州夜宴庾侍御宅（一作韩翃诗）】张继
世故他年别，心期此夜同。千峰孤烛外，片雨一更中。
酒客逢山简，诗人得谢公。自怜驱匹马，拂曙向关东。

   卷242_38 【人日代客子是日立春】张继
人日兼春日，长怀复短怀。遥知双彩胜，并在一金钗。

   卷242_42 【归山】张继
心事数茎白发，生涯一片青山。
空林有雪相待，古道无人独还。

   卷242_46 【明德宫】张继
碧瓦朱楹白昼闲，金衣宝扇晓风寒。
摩云观阁高如许，长对河流出断山。

   卷242_48 【句】张继
汉月经时掩，胡尘与岁深。（《咏镜》，见《诗式》）。

   卷243_4 【送李司直赴江西使幕】韩翃
敛版辞汉廷，进帆归楚幕。三江城上转，九里人家泊。
好酒近宜城，能诗谢康乐。雨晴西山树，日出南昌郭。
竹****衣巾，湖烟湿扃钥。主人苍玉佩，后骑黄金络。
高视领八州，相期同一鹗。行当报知己，从此飞寥廓。

   卷243_18 【送蓚县刘主簿楚】韩翃
起家得事平原侯，晚出都门辞旧游。草色连绵几千里，
青骊躞蹀路旁子。花深近县宿河阳，竹映春舟渡淇水。
邺下淹留佳赏新，群公旧日心相亲。金盘晓鲙朱衣鲋，
玉簟宵迎翠羽人。王程书使前期促，他日应知举鞭速。
寒水浮瓜五月时，把君衣袖长河曲。

   卷243_31 【赠别王侍御赴上都】韩翃
翩翩马上郎，执简佩银章。西向洛阳归鄠杜，
回头结念莲花府。朝辞芳草万岁街，暮宿春山一泉坞。
青青树色傍行衣，乳燕流莺相间飞。远过三峰临八水，
幽寻佳赏偏如此。残花片片细柳风，落日疏钟小槐雨。
相思掩泣复何如，公子门前人渐疏。幸有心期当小暑，
葛衣纱帽望回车。

   卷244_45 【李中丞宅夜宴送丘侍御赴江东便往辰州】韩翃
积雪临阶夜，重裘对酒时。中丞违沈约，才子送丘迟。
一路三江上，孤舟万里期。辰州佳兴在，他日寄新诗。

   卷244_54 【送田仓曹汴州觐省】韩翃
拜庆承天宠，朝来辞汉宫。玉杯分湛露，金勒借追风。
古驿秋山下，平芜暮雨中。翩翩魏公子，人看渡关东。

   卷244_59 【赠张五諲归濠州别业】韩翃
常知罢官意，果与世人疏。复此凉风起，仍闻濠上居。
故山期采菊，秋水忆观鱼。一去蓬蒿径，羡君闲有馀。

    卷245_1 【送客一归襄阳二归浔阳】韩翃
南驱匹马会心期，东望扁舟惬梦思。熨斗山前春色早，
香炉峰顶暮烟时。空林欲访庞居士，古寺应怀远法师。
两地由来堪取兴，三贤他日幸留诗。

   卷245_2 【送故人赴江陵寻庾牧】韩翃
主人持节拜荆州，走马应从一路游。斑竹冈连山雨暗，
枇杷门向楚天秋。佳期笑把斋中酒，远意闲登城上楼。
文体此时看又别，吾知小庾甚风流。

   卷245_15 【同题仙游观】韩翃
仙台下见五城楼，风物凄凄宿雨收。山色遥连秦树晚，
砧声近报汉宫秋。疏松影落空坛静，细草香闲小洞幽。
何用别寻方外去，人间亦自有丹丘。

   卷245_29 【送王府张参军附学及第东归】韩翃
邻家不识斗鸡翁，闭户能齐隐者风。顾步曾为小山客，
成名因事大江公。一身千里寒芜上，单马重裘腊月中。
寂寂故园行见在，暮天残雪洛城东。

   卷245_32 【兖州送李明府使苏州便赴告期】韩翃
莫言水国去迢迢，白马吴门见不遥。枫树林中经楚雨，
木兰舟上蹋江潮。空山古寺千年石，草色寒堤百尺桥，
早晚卢家兰室在，珊瑚玉佩彻青霄。

   卷245_39 【陪孟都督祭岳途中有赠】韩翃
封疆七百里，禄秩二千石。拥节祠太山，寒天霜草白。

   卷245_47 【寄赠衡州杨使君】韩翃
湘竹斑斑湘水春，衡阳太守虎符新。
朝来笑向归鸿道，早晚南飞见主人。

   卷245_60 【河上寄故人】韩翃
河流晓天，濮水清烟。日暖昆吾台上，春深颛顼城边。
莺声乱啁鹄□，花片细点龙泉。西望情人早至，
犹应得醉芳年。

   卷246_15 【送相里郎中赴江西】独孤及
君把一尺诏，南游济沧浪。受恩忘险艰，不道歧路长。
戎狄方构患，休牛殊未遑。三秦千仓空，战卒如饿狼。
委输资外府，诹谋寄贤良。有才当陈力，安得遂翱翔。
岂不慎井赋，赋均人亦康。遥知轩车到，万室安耕桑。
火伏金气腾，昊天欲苍茫。寒蝉惨巴邓，秋色愁沅湘。
昨日携手西，于今芸再黄。欢娱讵几许，复向天一方。
蹢躅话世故，惆怅举离觞。共求数刻欢，戏谑君此堂。
今日把手笑，少时各他乡。身名同风波，聚散未易量。
曷月还朝天，及时开智囊。前期傥犹阔，加饭勉自强。

   卷246_18 【同徐侍郎五云溪新庭重阳宴集作】独孤及
万峰苍翠色，双溪清浅流。已符东山趣，况值江南秋。
白露天地肃，黄花门馆幽。山公惜美景，肯为芳樽留。
五马照池塘，繁弦催献酬。临风孟嘉帽，乘兴李膺舟。
骋望傲千古，当歌遗四愁。岂令永和人，独擅山阴游。

   卷247_18 【和大夫秋夜书情即事】独孤及
上略当分阃，高情善闭关。忘机群动息，无战五兵闲。
铃阁风传漏，书窗月满山。方知秋兴作，非惜二毛斑。

   卷247_23 【送虞秀才擢第归长沙】独孤及
充赋名今遂，安亲事不违。甲科文比玉，归路锦为衣。
海运同鹍化，风帆若鸟飞。知君到三径，松菊有光辉。

   卷247_39 【答李滁州见寄】独孤及
相逢遽叹别离牵，三见江皋蕙草鲜。白发俱生欢未再，
沧洲独往意何坚。愁看郡内花将歇，忍过山中月屡圆。
终日望君休汝骑，愧无堪报起予篇。

   卷247_51 【送别荆南张判官】独孤及
輶车骆马往从谁，梦浦兰台日更迟。
欲识桃花最多处，前程问取武陵儿。

   卷247_52 【陪王员外北楼宴待月】独孤及
劝酒论心夜不疲，含情有待问谁思。
伫看晴月澄澄影，来照江楼酩酊时。

   卷247_53 【垂花坞醉后戏题（赋得俱字韵）】独孤及
紫蔓青条拂酒壶，落花时与竹风俱。
归时自负花前醉，笑向鲦鱼问乐无。

   卷248_2 【长安逢故人】郎士元
数年音信断，不意在长安。马上相逢久，人中欲认难。
一官今懒道，双鬓竟羞看。莫问生涯事，只应持钓竿。

   卷248_35 【登丹阳北楼（一作张继诗）】郎士元
寒皋那可望，旅望又初还。迢递高楼上，萧条旷野闲。
暮晴依远水，秋兴属连山。浮客时相见，霜凋动翠颜。

   卷248_37 【双林寺谒傅大士】郎士元
草露经前代，津梁及后人。此方今示灭，何国更分身。
月色空知夜，松阴不记春。犹怜下生日，应在一微尘。

   卷248_39 【山中即事】郎士元
入谷多春兴，乘舟棹碧浔。山云昨夜雨，溪水晓来深。

   卷248_56 【送李遂之越】郎士元
未习风波事，初为东越游。露沾湖草晚，月照海山秋。
梅市门何处，兰亭水向流。西兴待潮信，落日满孤舟。

   卷248_63 【咸阳西楼别窦审】郎士元
西楼迥起寒原上，霁日遥分万井间。小苑城隅连渭水，
离宫曙色近京关。亭皋寂寞伤孤客，云雪萧条满众山。
时命如今犹未偶，辞君拟欲拂衣还。

   卷249_5 【长安路（一作韩翃诗）】皇甫冉
长安九城路，戚里五侯家。结束趋平乐，联翩抵狭斜。
高楼临远水，复道出繁花。唯见相如宅，蓬门度岁华。

   卷249_9 【舟中送李八（得回字）】皇甫冉
词客金门未有媒，游吴适越任舟回。
远水迢迢分手去，天边山色待人来。

   卷249_18 【赠普门上人（一作题普门上人房，一作刘长卿诗）】皇甫冉
支公身欲老，长在沃州多。慧力堪传教，禅功久伏魔。
山云随坐夏，江草伴头陀。借问回心后，贤愚去几何。

   卷249_26 【秋夜有怀高三十五兼呈空和尚（一作刘长卿诗）】皇甫冉
晚节闻君趋道深，结茅栽树近东林。大师几度曾摩顶，
高士何年遂发心。北渚三更闻过雁，西城万里动寒砧。
不见支公与玄度，相思拥膝坐长吟。

   卷249_47 【福先寺寻湛然寺主不见】皇甫冉
寂然空伫立，往往报疏钟。高馆谁留客，东南二室峰。
川原通霁色，田野变春容。惆怅层城暮，犹言归路逢。

   卷249_49 【登玄元庙】皇甫冉
古庙川原迥，重门禁籞连。海童纷翠盖，羽客事琼筵。
御路分疏柳，离宫出苑田。兴新无向背，望久辨山川。
物外将遗老，区中誓绝缘。函关若远近，紫气独依然。

   卷249_53 【登山歌】皇甫冉
青山前，青山后，登高望两处，两处今何有。
烟景满川原，离人堪白首。

   卷249_57 【杂言无锡惠山寺流泉歌】皇甫冉
寺有泉兮泉在山，锵金鸣玉兮长潺潺。作潭镜兮澄寺内，
泛岩花兮到人间。土膏脉动知春早，隈隩阴深长苔草。
处处萦回石磴喧，朝朝盥漱山僧老。僧自老，松自新。
流活活，无冬春。任疏凿兮与汲引，若有意兮山中人。
偏依佛界通仙境，明灭玲珑媚林岭。宛如太室临九潭，
讵减天台望三井。我来结绶未经秋，已厌微官忆旧游。
且复迟回犹未去，此心只为灵泉留。

   卷249_59 【与张諲宿刘八城东庄】皇甫冉
人闲当岁暮，田野尚逢迎。莱子多嘉庆，陶公得此生。
寒芜连古渡，云树近严城。鸡黍无辞薄，贫交但贵情。

   卷249_66 【山中五咏·远山】皇甫冉
少室尽西峰，鸣皋隐南面。柴门纵复关，终日窗中见。

   卷249_83 【送包佶赋得天津桥】皇甫冉
洛阳岁暮作征客，□□□□□□□。相望依然一水间，
相思已如千年隔。晴烟霁景满天津，凤阁龙楼映水滨。
岂无朝夕轩车度，其奈相逢非所亲。巩树甘陵愁远道，
他乡一望人堪老。君报还期在早春，桥边日日看芳草。

   卷249_85 【宿严维宅送包七（一作刘长卿诗，题下作送包佶）】皇甫冉
江湖同避地，分手自依依。尽室今为客，经秋空念归。
岁储无别墅，寒服羡邻机。草色村桥晚，蝉声江树稀。
夜凉宜共醉，时难惜相违。何事随阳侣，汀洲忽背飞。

    卷250_1 【温泉即事】皇甫冉
天仗星辰转，霜冬景气和。树含温液润，山入缭垣多。
丞相金钱赐，平阳玉辇过。鲁儒求一谒，无路独如何。

   卷250_10 【送李万州赴饶州觐省（得西字）】皇甫冉
前程观拜庆，旧馆惜招携。荀氏风流远，胡家清白齐。
川回吴岫失，塞阔楚云低。举目亲鱼鸟，惊心怯鼓鼙。
人稀渔浦外，滩浅定山西。无限青青草，王孙去不迷。

   卷250_17 【送李使君赴邵州】皇甫冉
出送东方骑，行安南楚人。城池春足雨，风俗夜迎神。
郢路逢归客，湘川问去津。争看使君度，皂盖雪中新。

   卷250_20 【故齐王赠承天皇帝挽歌】皇甫冉
礼盛追崇日，人知友悌恩。旧居从代邸，新陇入文园。
鸿宝仙书秘，龙旂帝服尊。苍苍松里月，万古此高原。

   卷250_25 【送荣别驾赴华州】皇甫冉
直到群峰下，应无累日程。高车入郡舍，流水出关城。
草色田家迥，槐阴府吏迎。还将海沂咏，籍甚汉公卿。

   卷250_38 【和王给事（一本有维字）禁省梨花咏】皇甫冉
巧解逢人笑，还能乱蝶飞。春时风入户，几片落朝衣。

   卷250_49 【寄刘方平大谷田家】皇甫冉
故山闻独往，樵路忆相从。冰结泉声绝，霜清野翠浓。
篱边颍阳道，竹外少姨峰。日夕田家务，寒烟隔几重。

   卷250_50 【送云阳少府（得归字）】皇甫冉
渭曲春光无远近，池阳谷口倍芳菲。
官舍村桥来几日，残花寥落待君归。

   卷250_61 【奉和独孤中丞游法华寺】皇甫冉
谢君临郡府，越国旧山川。访道三千界，当仁五百年。
岩空驺驭响，树密旆旌连。阁影凌空壁，松声助乱泉。
开门得初地，伏槛接诸天。向背春光满，楼台古制全。
群峰争彩翠，百谷会风烟。香象随僧久，祥乌报客先。
清心乘暇日，稽首慕良缘。法证无生偈，诗成大雅篇。
苍生望已久，回驾独依然。

   卷250_77 【送萧献士（一本题下有往邺中三字）】皇甫冉
惆怅烟郊晚，依然此送君。长河隔旅梦，浮客伴孤云。
淇上春山直，黎阳大道分。西陵倘一吊，应有士衡文。

   卷250_80 【送裴员外往江南】皇甫冉
分务江南远，留欢幕下荣。枫林萦楚塞，水驿到湓城。
岸草知春晚，沙禽好夜惊。风帆几泊处，处处暮潮清。

   卷250_95 【送延陵陈法师赴上元】皇甫冉
延陵初罢讲，建业去随缘。翻译推多学，坛场最少年。
浣衣逢野水，乞食向人烟。遍礼南朝寺，焚香古像前。

   卷250_100 【酬杨侍御寺中见招】皇甫冉
贫居依柳市，闲步在莲宫。高阁宜春雨，长廊好啸风。
诚如双树下，岂比一丘中。

   卷251_10 【班婕妤（一作婕妤怨）】刘方平
夕殿别君王，宫深月似霜。人幽在长信，萤出向昭阳。
露浥红兰湿，秋凋碧树伤。惟当合欢扇，从此箧中藏。

   卷252_6 【唐德明兴圣庙乐章·迎俎】李纾
盛牲实俎，涓选休成。鼎煁阳燧，玉盥阴精。
有飶嘉豆，既和大羹。侑以清乐，细齐人情。

   卷252_9 【唐德明兴圣庙乐章·亚献终献】李纾
惟清惟肃，靡闻靡见。举备九成，俯终三献。
庆彰曼寿，胙撤嘉荐。瘗玉埋牲，礼神斯遍。

   卷252_12 【让皇帝庙乐章·奠币】李纾
惟帝时若，去而上仙。祀用商武，乐备宫悬。
白璧加荐，玄纁告虔。子孙拜后，承兹吉蠲。

   卷253_11 【句】阎防
熊踞庭中树，龙蒸栋里云。

   卷253_17 【题鹤林寺】薛据
道门隐形胜，向背临法桥。松覆山殿冷，花藏溪路遥。
珊珊宝幡挂，焰焰明灯烧。迟日半空谷，春风连上潮。
少凭水木兴，暂忝身心调。愿谢携手客，兹山禅侣饶。

   卷253_24 【句】薛据
省署开文苑，沧浪学钓翁。（《纪事》云：“此二句据
之诗也，子美怀据诗即用为句云：‘独当省署开文苑，
兼泛沧浪学钓翁’。”）
穷冬时短晷，日尽西南天。

   卷253_35 【硖州旅舍奉怀苏州韦郎中（公频有尺书，颇积离乡之思）】令狐峘
儒服学从政，遂为尘事婴。衔命东复西，孰堪异乡情。
怀禄且怀恩，策名敢逃名。羡彼农亩人，白首亲友并。
江山入秋气，草木凋晚荣。方塘寒露凝，旅管凉飙生。
懿交守东吴，梦想闻颂声。云水方浩浩，离忧何平时。

   卷253_36 【释奠日国学观礼闻雅颂】令狐峘
肃肃先师庙，依依胄子群。满庭陈旧礼，开户拜清芬。
万舞当华烛，箫韶入翠云。颂歌清晓听，雅吹度风闻。
澹泊调元气，中和美圣君。唯馀东鲁客，蹈舞向南熏。

   卷254_10 【句】常衮
风候已应同岭北，云山仍喜似终南。
（《题漳浦驿》。《方舆胜览》）

   卷256_3 【暮秋扬子江寄孟浩然】刘昚虚
木叶纷纷下，东南日烟霜。林山相晚暮，天海空青苍。
暝色况复久，秋声亦何长。孤舟兼微月，独夜仍越乡。
寒笛对京口，故人在襄阳。咏思劳今夕，江汉遥相望。

   卷256_4 【浔阳陶氏别业】刘昚虚
陶家习先隐，种柳长江边。朝夕浔阳郭，白衣来几年。
霁云明孤岭，秋水澄寒天。物象自清旷，野情何绵联。
萧萧丘中赏，明宰非徒然。愿守黍稷税，归耕东山田。

   卷256_8 【寄阎防（防时在终南丰德寺读书）】刘昚虚
青冥南山口，君与缁锡邻。深路入古寺，乱花随暮春。
纷纷对寂寞，往往落衣巾。松色空照水，经声时有人。
晚心复南望，山远情独亲。应以修往业，亦惟立此身。
深林度空夜，烟月资清真。莫叹文明日，弥年徒隐沦。

   卷256_12 【寄江滔求孟六遗文】刘昚虚
南望襄阳路，思君情转亲。偏知汉水广，应与孟家邻。
在日贪为善，昨来闻更贫。相如有遗草，一为问家人。

    卷257_1 【冬夜宴萧十丈因饯殷郭二子西上】息夫牧
有琴斯鸣，于宰之庭。君子莅止，其心孔平。政既告成，
德以永贞。鸣琴有衎，于颍之畔。彼之才髦，其年未冠。
闻诗闻礼，斐兮璨璨。鸣琴其怡，于颍之湄。二子翰飞，
言戾京师。有郁者桂，爰攀其枝。琴既鸣矣，宵既清矣。
烘煁有炜，酒醴惟旨。喟我寤叹，吁其别矣。

   卷258_2 【宴城东庄】崔敏童
一年始有一年春，百岁曾无百岁人。
能向花前几回醉，十千沽酒莫辞贫。

   卷258_16 【夜飞鹊】蒋冽
北林夜方久，南月影频移。何啻飞三匝，犹言未得枝。

   卷258_18 【登栖霞寺塔】蒋涣
三休寻磴道，九折步云霓。瀍涧临江北，郊原极海西。
沙平瓜步出，树远绿杨低。南指晴天外，青峰是会稽。

   卷259_7 【寄韦子春（一作山中赠十四秘书兄）】王季友1
出山秋云曙，山木已再春。食我山中药，不忆山中人。
山中谁余密，白发日相亲。雀鼠昼夜无，知我厨廪贫。
依依北舍松，不厌吾南邻。有情尽弃捐，土石为同身。
夫子质千寻，天泽枝叶新。余以不材寿，非智免斧斤。

   卷260_25 【闲居览史】秦系
长策胸中不复论，荷衣蓝缕闭柴门。
当时汉祖无三杰，争得咸阳与子孙。

   卷260_29 【答泉州薛播使君重阳日赠酒】秦系
欲强登高无力也，篱边黄菊为谁开。
共知不是浔阳郡，那得王弘送酒来。

   卷260_36 【宿云门上方】秦系
禅室遥看峰顶头，白云东去水长流。
松间倘许幽人住，不更将钱买沃州。

    卷261_1 【寄李白】任华
古来文章有能奔逸气，耸高格，清人心神，惊人魂魄。
我闻当今有李白，大猎赋，鸿猷文；嗤长卿，笑子云。
班张所作琐细不入耳，未知卿云得在嗤笑限。登庐山，
观瀑布，海风吹不断，江月照还空，余爱此两句；
登天台，望渤海，云垂大鹏飞，山压巨鳌背，
斯言亦好在。至于他作多不拘常律，振摆超腾，
既俊且逸。或醉中操纸，或兴来走笔。手下忽然片云飞，
眼前划见孤峰出。而我有时白日忽欲睡，
睡觉欻然起攘臂。任生知有君，君也知有任生未？
中间闻道在长安，及余戾止，君已江东访元丹，
邂逅不得见君面。每常把酒，向东望良久。
见说往年在翰林，胸中矛戟何森森。新诗传在宫人口，
佳句不离明主心。身骑天马多意气，目送飞鸿对豪贵。
承恩召入凡几回，待诏归来仍半醉。权臣妒盛名，
群犬多吠声。有敕放君却归隐沦处，高歌大笑出关去。
且向东山为外臣，诸侯交迓驰朱轮。白璧一双买交者，
黄金百镒相知人。平生傲岸其志不可测；数十年为客，
未尝一日低颜色。八咏楼中坦腹眠，五侯门下无心忆。
繁花越台上，细柳吴宫侧。绿水青山知有君，
白云明月偏相识，养高兼养闲，可望不可攀。
庄周万物外，范蠡五湖间。人传访道沧海上，
丁令王乔每往还。蓬莱径是曾到来，方丈岂唯方一丈。
伊余每欲乘兴往相寻，江湖拥隔劳寸心。
今朝忽遇东飞翼，寄此一章表胸臆。倘能报我一片言，
但访任华有人识。

   卷263_6 【送薛尚书入蜀】严维
卑情不敢论，拜首入辕门。列郡诸侯长，登朝八座尊。
凝笳临水发，行旆向风翻。几许遗黎泣，同怀父母恩。

   卷263_16 【留别邹绍刘长卿】严维
中年从一尉，自笑此身非。道在甘微禄，时难耻息机。
晨趋本郡府，昼掩故山扉。待见干戈毕，何妨更采薇。

   卷263_18 【赠送朱放】严维
昔年居汉水，日醉习家池。道胜迹常在，名高身不知。
欲依天目住，新自始宁移。生事曾无长，惟将白接z5。

   卷263_46 【赠万经】严维
万公长慢世，昨日又隳官。纵酒真彭泽，论诗得建安。
家山伯禹穴，别墅小长干。辄有时人至，窗前白眼看。

   卷263_55 【宿天竺寺】严维
方外主人名道林，怕将水月净身心。
居然对我说无我，寂历山深将夜深。

   卷263_66 【同王征君湘中有怀（一作张谓诗）】严维
八月洞庭秋，潇湘水北流。还家万里梦，为客五更愁。
不用看书帙，偏宜上酒楼。故人京洛满，何日复同游。

   卷263_68 【赠别刘长卿时赴河南严中丞幕府】严维
早见登郎署，同时迹下僚。几年江路永，今去国门遥。
文变骚人体，官移汉帝朝。望山吟度日，接枕话通宵。
万里趋公府，孤帆恨信潮。匡时知已老，圣代耻逃尧。

   卷263_72 【九日登高】严维
诗家九日怜芳菊，迟客高斋瞰浙江。汉浦浪花摇素壁，
西陵树色入秋窗。木奴向熟悬金实，桑落新开泻玉缸。
四子醉时争讲德，笑论黄霸屈为邦。

   卷263_75 【送少微上人东南游】严维
旧游多不见，师在翟公门。瘴海空山热，雷州白日昏。
片心应为法，万里独无言。人尽酬恩去，平生未感恩。

   卷264_18 【从军行二首】顾况
弭节结徒侣，速征赴龙城。单于近突围，烽燧屡夜惊。
长弓挽满月，剑华霜雪明。远道百草殒，峭觉寒风生。
风寒欲砭肌，争奈裘袄轻。回首家不见，候雁空中鸣。
笳奏遝以哀，肃肃趣严程。寄语塞外胡，拥骑休横行。
少年胆气粗，好勇万人敌。仗剑出门去，三边正艰厄。
怒目时一呼，万骑皆辟易。杀人蓬麻轻，走马汗血滴。
丑虏何足清，天山坐宁谧。不有封侯相，徒负幽并客。

   卷264_28 【谢王郎中见赠琴鹤】顾况
此琴等焦尾，此鹤方胎生。赴节何徘徊，理感物自并。
独立江海上，一弹天地清。朱弦动瑶华，白羽飘玉京。
因想羡门辈，眇然四体轻。子乔翔邓林，王母游层城。
忽如启灵署，鸾凤相和鸣。何由玉女床，去食琅玕英。

   卷264_29 【和翰林吴舍人兄弟西斋】顾况
君家诚易知，易知复难同。新裁尺一诏，早入明光宫。
西斋何其高，上与星汉通。永怀洞庭石，春色相玲珑。
久怀巴峡泉，夜落君丝桐。信是怡神所，迢迢蔑华嵩。
鸟飞晴云灭，叠嶂盘虚空。君家诚易知，易知意难穷。

   卷264_36 【酬漳州张九使君】顾况
故人穷越徼，狂生起悲愁。山海万里别，草木十年秋。
鞭马广陵桥，出祖张漳州。促膝堕簪珥，辟幌戛琳球。
短题自兹简，华篇讵能酬。无阶承明庭，高步相追游。
南方荣桂枝，凌冬舍温裘。猿吟郡斋中，龙静檀栾流。
薜鹿莫徭洞，网鱼卢亭洲。心安处处安，处处思遐陬。

   卷264_37 【在滁苦雨归桃花崦伤亲友略尽】顾况
废弃忝残生，后来亦先夭。诗人感风雨，长夜何时晓。
去国宦情无，近乡归梦少。庇身绝中授，甘静忘外扰。
丽景变重阴，洞山空木表。灵潮若可通，寄谢西飞鸟。

   卷264_41 【华山西冈游赠隐玄叟】顾况
群峰郁初霁，泼黛若鬟沐。失风鼓唅呀，摇撼千灌木。
木叶微堕黄，石泉净停绿。危磴萝薜牵，迥步入幽谷。
我心寄青霞，世事惭苍鹿。遂令巢许辈，于焉谢尘俗。
想是悠悠云，可契去留躅。

   卷265_10 【悲歌一】顾况
边城路，今人犁田昔人墓。岸上沙，昔日江水今人家。
今人昔人共长叹，四气相催节回换。明月皎皎入华池，
白云离离渡霄汉。

   卷265_25 【嵇山道芬上人画山水歌】顾况
镜中真僧白道芬，不服朱审李将军。渌汗平铺洞庭水，
笔头点出苍梧云。且看八月十五夜，月下看山尽如画。

   卷265_34 【谅公洞庭孤橘歌】顾况
不种自生一株橘，谁教渠向阶前出，不羡江陵千木奴。
下生白蚁子，上生青雀雏。飞花檐卜旃檀香，
结实如缀摩尼珠。洞庭橘树笼烟碧，洞庭波月连沙白。
待取天公放恩赦，侬家定作湖中客。

   卷265_38 【黄鹄楼歌送独孤助】顾况
故人西去黄鹄楼，西江之水上天流，黄鹄杳杳江悠悠。
黄鹄徘徊故人别，离壶酒尽清丝绝。绿屿没馀烟，
白沙连晓月。

   卷266_17 【酬扬州白塔寺永上人】顾况
塔上是何缘，香灯续细烟。松枝当麈尾，柳絮替蚕绵。
浮草经行遍，空花义趣圆。我来虽为法，暂借一床眠。

   卷266_28 【送大理张卿（一题作送张卫尉）】顾况
春色依依惜解携，月卿今夜泊隋堤。白沙洲上江蓠长，
绿树村边谢豹啼。迁客比来无倚仗，故人相去隔云泥。
越禽唯有南枝分，目送孤鸿飞向西。

   卷267_2 【题灵山寺（战鸟）】顾况
觉地本随身，灵山重结因。如何战鸟佛，不化捕鱼人。

   卷267_5 【青弋江】顾况
凄清回泊夜，沦波激石响。村边草市桥，月下罟师网。

   卷267_15 【千松岭】顾况
终日吟天风，有时天籁止。问渠何旨意，恐落凡人耳。

   卷267_41 【忆故园】顾况
惆怅多山人复稀，杜鹃啼处泪沾衣。
故园此去千馀里，春梦犹能夜夜归。

   卷267_52 【临海所居三首】顾况
此是昔年征战处，曾经永日绝人行。
千家寂寂对流水，唯有汀洲春草生。
此去临溪不是遥，楼中望见赤城标。
不知叠嶂重霞里，更有何人度石桥。
家在双峰兰若边，一声秋磬发孤烟。
山连极浦鸟飞尽，月上青林人未眠。

   卷267_62 【奉和韩晋公晦日呈诸判官】顾况
江南无处不闻歌，晦日中军乐更多。
不是风光催柳色，却缘威令动阳和。

   卷267_68 【湖中（一作洞庭秋日）】顾况
青草湖边日色低，黄茅嶂里鹧鸪啼。
丈夫飘荡今如此，一曲长歌楚水西。

   卷267_79 【题琅邪上方】顾况
东晋王家在此溪，南朝树色隔窗低。
碑沈字灭昔人远，谷鸟犹向寒花啼。

   卷267_92 【早春思归有唱竹枝歌者坐中下泪】顾况
渺渺春生楚水波，楚人齐唱竹枝歌。
与君皆是思归客，拭泪看花奈老何。

   卷268_4 【听早蝉歌】耿湋
蝉鸣兮夕曛，声和兮夏云。白日兮将短，秋意兮已满。
乍悲鸣兮欲长。犹嘶涩兮多断。风萧萧兮转清，
韵嘒嘒兮初成。依婆娑之古树，思辽落之荒城。
闲院支颐，深林倚策，犹惆怅而无语，鬓星星而已白。

   卷268_10 【之江淮留别京中亲故】耿湋
长云迷一雁，渐远向南声。已带千霜鬓，初为万里行。
繁虫满夜草，连雨暗秋城。前路诸侯贵，何人重客卿。

   卷268_19 【宋中】耿湋
日暮黄云合，年深白骨稀。旧村乔木在，秋草远人归。
废井莓苔厚，荒田路径微。唯馀近山色，相对似依依。

   卷268_34 【赠海明上人（一作赠朗公）】耿湋
来自西天竺，持经奉紫微。年深梵语变，行苦俗流归。
月上安禅久，苔生出院稀。梁间有驯鸽，不去复何依。

   卷268_35 【津亭有怀】耿湋
津亭一望乡，淮海晚茫茫。草没栖洲鹭，天连映浦樯。
往来通楚越，旦暮易渔商。惆怅缄书毕，何人向洛阳。

   卷268_43 【雪后宿王纯池州草堂】耿湋
宿君湖上宅，琴韵静参差。夜雪入秋浦，孤城连贵池。
流年看共老，衔酒发中悲。良会应难再，晨鸡自有期。

   卷268_46 【陇西行】耿湋
雪下阳关路，人稀陇戍头。封狐犹未剪，边将岂无羞。
白草三冬色，黄云万里愁。因思李都尉，毕竟不封侯。

   卷268_53 【濬公院怀旧】耿湋
远公传教毕，身没向他方。吊客来何见，门人闭影堂。
纱灯临古砌，尘札在空床。寂寞疏钟后，秋天有夕阳。

   卷268_65 【春日游慈恩寺寄畅当】耿湋
浮世今何事，空门此谛真。死生俱是梦，哀乐讵关身。
远草光连水，春篁色离尘。当从庾中庶，诗客更何人。

   卷268_66 【晚秋过苏少府】耿湋
九江迷去住，群吏且因依。高木秋垂露，寒城暮掩扉。
随云心自远，看草伴应稀。肯信同年友，相望青琐闱。

   卷268_71 【赠张将军（一作开府）】耿湋
寥落军城暮，重门返照间。鼓鼙经雨暗，士马过秋闲。
惯守临边郡，曾营近海山。关西旧业在，夜夜梦中还。

   卷268_89 【登乐游原】耿湋
园庙何年废，登临有故丘。孤村连日静，多雨及霖休。
常与秦山对，曾经汉主游。岂知千载后，万事水东流。

   卷268_90 【题惟幹上人房】耿湋
绳床茅屋下，独坐味闲安。苦行无童子，忘机避宰官。
是非齐已久，夏腊比应难。更悟真如性，尘心稍自宽。

   卷268_102 【送海州卢录事】耿湋
之官逢计吏，风土问如何。海口朝阳近，青州春气多。
郊原鹏影到，楼阁蜃云和。损益关从事，期听劳者歌。

    卷269_1 【酬张少尹秋日凤翔西郊见寄】耿湋
鼎气孕河汾，英英济旧勋。刘生曾任侠，张率自能文。
官佐征西府，名齐将上军。秋山遥出浦，野鹤暮离群。
远恨边笳起，劳歌骑吏闻。废关人不到，荒戍日空曛。
草木凉初变，阴晴景半分。叠蝉临积水，乱燕入过云。
丽藻终思我，衰髯亦为君。闲吟寡和曲，庭叶渐纷纷。

   卷269_2 【春日书情寄元校书伯和相国元子】耿湋
数岁平津邸，诸生出门时。羁孤力行早，疏贱托身迟。
芳草看无厌，青山到未期。贫居悲老大，春日上茅茨。
卫玠琼瑶色，玄成鼎鼐姿。友朋汉相府，兄弟谢家诗。
律合声虽应，劳歌调自悲。流年不可住，惆怅镜中丝。

   卷269_15 【晚夏即事临南居】耿湋
何须学从宦，其奈本无机。蕙草芳菲歇，青山早晚归。
广庭馀落照，高枕对闲扉。树色迎秋老，蝉声过雨稀。
艰难逢事异，去就与时违。遥忆衡门外，苍苍三径微。

   卷269_25 【塞上曲】耿湋
惯习干戈事鞍马，初从少小在边城。身微久属千夫长，
家远多亲五郡兵。懒说疆场曾大获，且悲年鬓老长征。
塞鸿过尽残阳里，楼上凄凄暮角声。

   卷269_33 【上将行（一作上裴行军中丞）】耿湋
萧关扫定犬羊群，闭阁层城白日曛。枥上骅骝嘶鼓角，
门前老将识风云。旌旗四面寒山映，丝管千家静夜闻。
谁道古来多简册，功臣唯有卫将军。

   卷269_62 【哭苗垂】耿湋
旧友无由见，孤坟草欲长。月斜邻笛尽，车马出山阳。

   卷270_10 【衡阳春日游僧院】戎昱
曾共刘谘议，同时事道林。与君相掩泪，来客岂知心。
阶雪凌春积，炉烟向暝深。依然旧童子，相送出花林。

   卷270_27 【送吉州阎使君入道二首】戎昱
闻道桃源去，尘心忽自悲。余当从宦日，君是弃官时。
金汞封仙骨，灵津咽玉池。受传三箓备，起坐五云随。
洞里花常发，人间鬓易衰。他年会相访，莫作烂柯棋。
庐陵太守近隳官，霞帔初朝五帝坛。风过鬼神延受箓，
夜深龙虎卫烧丹。冰容入镜纤埃静，玉液添瓶漱齿寒。
莫遣桃花迷客路，千山万水访君难。

   卷270_32 【秋望兴庆宫】戎昱
先皇歌舞地，今日未游巡。幽咽龙池水，凄凉御榻尘。
随风秋树叶，对月老宫人。万事如桑海，悲来欲恸神。

   卷270_47 【上李常侍】戎昱
旌旗晓过大江西，七校前驱万队齐。千里政声人共喜，
三军令肃马前嘶。恩沾境内风初变，春入城阴柳渐低。
桃李不须令更种，早知门下旧成蹊。

   卷270_48 【上湖南崔中丞】戎昱
山上青松陌上尘，云泥岂合得相亲。举世尽嫌良马瘦，
唯君不弃卧龙贫。千金未必能移性，一诺从来许杀身。
莫道书生无感激，寸心还是报恩人。

   卷270_59 【题槿花】戎昱
自用金钱买槿栽，二年方始得花开。
鲜红未许佳人见，蝴蝶争知早到来。

   卷270_60 【题宋玉亭】戎昱
宋玉亭前悲暮秋，阳台路上雨初收。
应缘此处人多别，松竹萧萧也带愁。

   卷270_73 【酬梁二十】戎昱
渚宫无限客，相见独相亲。长路皆同病，无言似一身。
岁寒唯爱竹，憔悴不堪春。细与知音说，攻文恐误人。

   卷270_90 【红槿花】戎昱
花是深红叶麹尘，不将桃李共争春。
今日惊秋自怜客，折来持赠少年人。

   卷270_107 【旅次寄湖南张郎中】戎昱
寒江近户漫流声，竹影临窗乱月明。
归梦不知湖水阔，夜来还到洛阳城。

   卷270_110 【抚州处士湖泛舟送北回两指此南昌县查溪兰若别】戎昱
移樽铺山曲，祖帐查溪阴。铺山即远道，查溪非故林。
凄然诵新诗，落泪沾素襟。郡政我何有，别情君独深。
禅庭古树秋，宿雨清沈沈。挥袂故里远，悲伤去住心。

   卷271_24 【之任武陵，寒食日途次松滋渡，先寄刘员外禹锡】窦常
杏花榆荚晓风前，云际离离上峡船。江转数程淹驿骑，
楚曾三户少人烟。看春又过清明节，算老重经癸巳年。
幸得柱山当郡舍，在朝长咏卜居篇。

   卷271_31 【过宋氏五女旧居（宋氏女姊五人，贞元中同入宫）】窦常
谢庭风韵婕妤才，天纵斯文去不回。
一宅柳花今似雪，乡人拟筑望仙台。

   卷271_37 【早赴临台立马待漏口号寄弟群】窦牟
上陌行初尽，严城立未开。人疑早朝去，客是远方来。
伏奏徒将命，周行自引才。可怜霄汉曙，鸳鹭正徘徊。

   卷271_55 【杏园渡】窦牟
卫郊多垒少人家，南渡天寒日又斜。
君子素风悲已矣，杏园无复一枝花。

   卷271_70 【经潼关赠宇文十】窦群
古有弓旌礼，今征草泽臣。方同白衣见，不是弃繻人。

   卷271_76 【送内弟袁德师】窦群
南渡登舟即水仙，西垣有客思悠然。
因君相问为官意，不卖毗陵负郭田。

   卷271_91 【东都嘉量亭献留守韩仆射】窦庠
卜筑三川上，仪刑万井中。度材垂后俭，选胜掩前功。
云构中央起，烟波四面通。乍疑游汗漫，稍似入崆峒。
廛閈高低尽，山河表里穷。峰峦从地碧，宫观倚天红。
灵槛如朝蜃，飞桥状晚虹。曙霞晴错落，夕霭湿葱茏。
庾亮楼何厄，陈蕃榻更崇。有时闲讲德，永日静观风。
玉斝飞无算，金铙奏未终。重筵开玳瑁，上客集鹓鸿。
接武空惭蹇，修文敢并雄。岂须登岘首，然后奉羊公。

   卷271_93 【灵台镇赠丘岑中丞】窦庠
晓日天山雪半晴，红旗遥识汉家营。
近来胡骑休南牧，羊马城边春草生。

   卷271_99 【陪留守韩仆射巡内至上阳宫感兴二首】窦庠
翠辇西归七十春，玉堂珠缀俨埃尘。
武皇弓剑埋何处，泣问上阳宫里人。
愁云漠漠草离离，太乙句陈处处疑。
薄暮毁垣春雨里，残花犹发万年枝。

   卷271_138 【悼妓东东】窦巩
芳菲美艳不禁风，未到春残已坠红。
惟有侧轮车上铎，耳边长似叫东东。

    卷272_1 【木兰歌】韦元甫
木兰抱杼嗟，借问复为谁。欲闻所戚戚，感激强其颜。
老父隶兵籍，气力日衰耗。岂足万里行，有子复尚少。
胡沙没马足，朔风裂人肤。老父旧羸病，何以强自扶。
木兰代父去，秣马备戎行。易却纨绮裳，洗却铅粉妆。
驰马赴军幕，慷慨携干将。朝屯雪山下，暮宿青海傍。
夜袭燕支虏，更携于阗羌。将军得胜归，士卒还故乡。
父母见木兰，喜极成悲伤。木兰能承父母颜，
却卸巾鞲理丝簧。昔为烈士雄，今为娇子容。
亲戚持酒贺父母，始知生女与男同。门前旧军都，
十年共崎岖。本结弟兄交，死战誓不渝。今者见木兰，
言声虽是颜貌殊。惊愕不敢前，叹息徒嘻吁。世有臣子心，
能如木兰节。忠孝两不渝，千古之名焉可灭。

   卷272_32 【送李司直归浙东幕兼寄鲍将军（一作朱湾诗）】朱长文
翩翩书记早曾闻，二十年来愿见君。今日相逢悲白发，
同时几许在青云。人从北固山边去，水到西陵渡口分。
会作王门曳裾客，为余前谢鲍将军。

    卷273_1 【独不见】戴叔伦
前宫路非远，旧苑春将遍。玉户看早梅，雕梁数飞燕。
身轻逐舞袖，香暖传歌扇。自和秋风词，长侍昭阳殿。
谁信后庭人，年年独不见。

   卷273_2 【去妇怨】戴叔伦
出户不敢啼，风悲日凄凄。心知恩义绝，谁忍分明别。
下坂车辚辚，畏逢乡里亲。空持床前幔，却寄家中人。
忽辞王吉去，为是秋胡死。若比今日情，烦冤不相似。

   卷273_12 【九日与敬处士左学士同赋采菊上东山便为首句】戴叔伦
采菊上东山，山高路非远。江湖乍辽夐，城郭亦在眼。
昼日市井喧，闰年禾稼晚。开尊会佳客，长啸临绝巘。
戏鹤唳且闲，断云轻不卷。乡心各万里，醉话时一展。
乔木列遥天，残阳贯平坂。徒忧征车重，自笑谋虑浅。
却顾郡斋中，寄傲与君同。

   卷273_17 【竹】戴叔伦
卷箨正离披，新枝复蒙密。翛翛月下闻，褭褭林际出。
岂独对芳菲，终年色如一。

   卷273_29 【送张南史】戴叔伦
陋巷无车辙，烟萝总是春。贾生独未达，原宪竟忘贫。
草座留山月，荷衣远洛尘。最怜知己在，林下访闲人。

   卷273_32 【除夜宿石头驿（一作石桥馆）】戴叔伦
旅馆谁相问，寒灯独可亲。一年将尽夜，万里未归人。
寥落悲前事，支离笑此身。愁颜与衰鬓，明日又逢春。

   卷273_40 【晖上人独坐亭】戴叔伦
萧条心境外，兀坐独参禅。萝月明盘石，松风落涧泉。
性空长入定，心悟自通玄。去住浑无迹，青山谢世缘。

   卷273_57 【重游长真寺】戴叔伦
同到长真寺，青山四面同。鸟啼花竹暗，人散户庭空。
蒲涧千年雨，松门午夜风。旧游悲往日，回首各西东。

   卷273_59 【寄赠翠岩奉上人】戴叔伦
兰若倚西冈，年深松桂长。似闻葛洪井，还近赞公房。
挂衲云林净，翻经石榻凉。下方一回首，烟露日苍苍。

   卷273_84 【江干】戴叔伦
江干望不极，楼阁影缤纷。水气多为雨，人烟远是云。
予生何濩落，客路转辛勤。杨柳牵愁思，和春上翠裙。

   卷273_90 【宿灵岩寺】戴叔伦
马疲盘道峻，投宿入招提。雨急山溪涨，云迷岭树低。
凉风来殿角，赤日下天西。偃腹虚檐外，林空鸟恣啼。

   卷273_95 【潭州使院书情寄江夏贺兰副端】戴叔伦
云雨一萧散，悠悠关复河。俱从泛舟役，近隔洞庭波。
楚水去不尽，秋风今又过。无因得相见，却恨寄书多。

   卷273_96 【过柳州】戴叔伦
地尽江南戍，山分桂北林。火云三月合，石路九疑深。
暗谷随风过，危桥共鸟寻。羁魂愁似绝，不复待猿吟。

   卷273_104 【留别道州李使君圻】戴叔伦
泷路下丹徼，邮童挥画桡。山回千骑隐，云断两乡遥。
渔沪拥寒溜，畲田落远烧。维舟更相忆，惆怅坐空宵。

   卷273_137 【过故人陈羽山居】戴叔伦
向来携酒共追攀，此日看云独未还。不见山中人半载，
依然松下屋三间。峰攒仙境丹霞上，水绕渔矶绿玉湾。
却望夏洋怀二妙，满崖霜树晓斑斑。

   卷273_140 【寄孟郊】戴叔伦
乱馀城郭怕经过，到处闲门长薜萝。用世空悲闻道浅，
入山偏喜识僧多。醉归花径云生履，樵罢松岩雪满蓑。
石上幽期春又暮，何时载酒听高歌。

   卷273_151 【和河南罗主簿送校书兄归江南】戴叔伦
兄弟泣殊方，天涯指故乡。断云无定处，归雁不成行。
草莽人烟少，风波水驿长。上虞亲渤澥，东楚隔潇湘。
古戍阴传火，寒芜晓带霜。海门潮滟滟，沙岸荻苍苍。
京辇辞芸阁，蘅芳忆草堂。知君始宁隐，还缉旧荷裳。

   卷274_10 【昭君词】戴叔伦
汉宫若远近，路在寒沙上。到死不得归，何人共南望。

   卷274_21 【偶成】戴叔伦
野水连天碧，峰峦入海青。沧浪者谁子，一曲醉中听。

   卷274_34 【将赴行营劝客同醉】戴叔伦
丝管霜天夜，烟尘淮水西。明朝上征去，相伴醉如泥。

   卷274_39 【古意寄呈王侍郎】戴叔伦
夜光贮怀袖，待报一顾恩。日向江湖老，此心谁为论。

   卷274_44 【后宫曲】戴叔伦
初入长门宫，谓言君戏妾。宁知秋风至，吹尽庭前叶。

   卷274_47 【题净居寺】戴叔伦
玉壶山下云居寺，六百年来选佛场。
满地白云关不住，石泉流出落花香。

   卷274_58 【过柳溪道院】戴叔伦
溪上谁家掩竹扉，鸟啼浑似惜春晖。
日斜深巷无人迹，时见梨花片片飞。

   卷274_66 【抚州被推昭雪答陆太祝三首】戴叔伦
求理由来许便宜，汉朝龚遂不为疵。
如今谤起翻成累，唯有新人子细知。
贫交相爱果无疑，共向人间听直词。
从古以来何限枉，惭知暗室不曾欺。
春风旅馆长庭芜，俯首低眉一老夫。
已对铁冠穷事本，不知廷尉念冤无。

   卷274_86 【送前上饶严明府摄玉山】戴叔伦
家在故林吴楚间，冰为溪水玉为山。
更将旧政化邻邑，遥见逋人相逐还。

   卷274_89 【送孙直游郴州】戴叔伦
孤舟上水过湘沅，桂岭南枝花正繁。
行客自知心有托，不闻惊浪与啼猿。

   卷274_100 【蕲州行营作】戴叔伦
蕲水城西向北看，桃花落尽柳花残。
朱旗半卷山川小，白马连嘶草树寒。

   卷274_109 【寄中书李舍人纾】戴叔伦
萍翻蓬自卷，不共本心期。复入重城里，频看百草滋。
水流归思远，花发长年悲。尽日春风起，无人见此时。

   卷274_113 【同辛兖州巢父卢副端岳相思献酬…兼呈辛魏二院长杨长宁】戴叔伦
暮角发高城，情人坐中起。临觞不及醉，分散秋风里。
虽有明日期，离心若千里。前欢反惆怅，后会还如此。
焉得夜淹留，一回终宴喜。羁游复牵役，皆去重湖水。
早晚泛归舟，吾从数君子。

   卷274_115 【送汶水王明府】戴叔伦
何时别故乡，归去佩铜章。亲族移家尽，闾阎百战场。
背关馀古木，近塞足风霜。遗老应相贺，知君不下堂。

   卷274_119 【永康孙明府颋秩满将归枉路访别】戴叔伦
门前水流咽，城下乱山多。非是还家路，宁知枉骑过。
风烟复欲隔，悲笑屡相和。不学陶公醉，无因奈别何。

   卷275_12 【御沟新柳】冯宿
夹道天渠远，垂丝御柳新。千条宜向日，万户共迎春。
轻翠含烟发，微音逐吹频。静看思渡口，回望忆江滨。
袅袅分游骑，依依驻旅人。阳和如可及，攀折在兹辰。

   卷276_10 【送宋校书赴宣州幕】卢纶
南想宣城郡，清江野戍闲。艨艟高映浦，睥睨曲随山。
名寄图书内，威生将吏间。春行板桥暮，应伴庾公还。

   卷276_17 【送申屠正字往湖南迎亲兼谒赵和州…并戏简前历阳李明府】卢纶
晓月朣朦映水关，水边因到历阳山。千艘财货朱桥下，
一曲闾阎青荻间。坦腹定逢潘令醉，上楼应伴庾公闲。
欢馀若问南行计，知念天涯负米还。

   卷276_25 【送万巨】卢纶
把酒留君听琴，难堪岁暮离心。霜叶无风自落，
秋云不雨空阴。人愁荒村路细，马怯寒溪水深。
望断青山独立，更知何处相寻。

   卷276_27 【送夔州班使君】卢纶
晓日照楼船，三军拜峡前。白云随浪散，青壁与城连。
万岭岷峨雪，千家橘柚川。还知楚河内，天子许经年。

   卷276_34 【中书舍人李座上送颍阳徐少府】卢纶
颍阳春色似河阳，一望繁花一县香。
今日送官君最恨，可怜才子白须长。

   卷276_39 【送卫司法河中觐省（即故王吏部延昌外甥）】卢纶
出身因强学，不以外家荣。年少无遗事，官闲有政声。
晓山临野渡，落日照军营。共赏高堂下，连行弟与兄。

   卷276_41 【送赵真长归夏县旧山依阳征君读书】卢纶
临杯忽泫然，非是恶离弦。尘陌望松雪，我衰君少年。
幽僧曝山果，寒鹿守冰泉。感物如有待，况依回也贤。

   卷276_44 【送崔邠拾遗】卢纶
皎洁无瑕清玉壶，晓乘华幰向天衢。石建每闻宗谨孝，
刘歆不敢衒师儒。谏修郊庙开宸虑，议按休征浅瑞图。
今日攀车复何者，辕门垂白一愚夫。

   卷276_68 【将赴阌乡灞上留别钱起员外】卢纶
暖景登桥望，分明春色来。离心自惆怅，车马亦裴回。
远雪和霜积，高花占日开。从官竟何事，忧患已相催。

   卷277_8 【同吉中孚梦桃源】卢纶
春雨夜不散，梦中山亦阴。云中碧潭水，路暗红花林。
花水自深浅，无人知古今。
夜静春梦长，梦逐仙山客。园林满芝朮，鸡犬傍篱栅。
几处花下人，看予笑头白。

   卷277_12 【酬金部王郎中省中春日见寄】卢纶
南宫树色晓森森，虽有春光未有阴。鹤侣正疑芳景引，
玉人那为簿书沈。山含瑞气偏当日，莺逐轻风不在林。
更有阮郎迷路处，万株红树一溪深。

   卷277_20 【和裴延龄尚书寄题果州谢舍人仙居】卢纶
飘然去谒八仙翁，自地从天香满空。紫盖迥标双鹤上，
语音犹在五云中。青溪不接渔樵路，丹井唯传草木风。
歌此因思捧金液，露盘长庆汉皇宫。

    卷278_1 【天长久词】卢纶
玉砌红花树，香风不敢吹。春光解天意，偏发殿南枝。
虹桥千步廊，半在水中央。天子方清暑，宫娃起夜妆。
辞辇复当熊，倾心奉六宫。君王若看貌，甘在众妃中。
云日呈祥礼物殊，彤庭生献五单于。
塞垣万里无飞鸟，可是边城用郅都。
台殿云深秋色微，君王初赐六宫衣。
楼船泛罢归犹早，行遣才人斗射飞。

   卷278_4 【孤松吟酬浑赞善】卢纶
深山荒松枝，雪压半离披。朱门青松树，万叶承清露。
露重色逾鲜，吟风似远泉。天寒香自发，日丽影常圆。
阴郊一夜雪，榆柳皆枯折。回首望君家，翠盖满琼花。
捧君青松曲，自顾同衰木。曲罢不相亲，深山头白人。

   卷278_5 【从军行（一作李端诗，题云塞上）】卢纶
二十在边城，军中得勇名。卷旗收败马，占碛拥残兵。
覆阵乌鸢起，烧山草木明。塞闲思远猎，师老厌分营。
雪岭无人迹，冰河足雁声。李陵甘此没，惆怅汉公卿。

   卷278_7 【送朝长史赴荆南旧幕】卢纶
元瑜思旧幕，几夜梦旌旃。暑退蒹葭雨，秋生鼓角天。
月明三峡路，浪里九江船。□□□□□，□□□□□。

   卷278_17 【客舍苦雨即事寄钱起郎士元二员外】卢纶
积雨暮凄凄，羁人状鸟栖。响空宫树接，覆水野云低。
穴蚁多随草，巢蜂半坠泥。绕池墙藓合，拥溜瓦松齐。
旧圃平如海，新沟曲似溪。坏阑留众蝶，欹栋止群鸡。
莠盛终无实，槎枯返有荑。绿萍藏废井，黄叶隐危堤。
闾里欢将绝，朝昏望亦迷。不知霄汉侣，何路可相携。

   卷278_27 【晚次新丰北野老家书事呈赠韩质明府】卢纶
机鸣舂响日暾暾，鸡犬相和汉古村。数派清泉黄菊盛，
一林寒露紫梨繁。衰翁正席矜新社，稚子齐襟读古论。
共说年来但无事，不知何者是君恩。

   卷278_38 【春日卧病示赵季黄（时陷在贼中）】卢纶
病中饶泪眼常昏，闻说花开亦闭门。语少渐知琴思苦，
卧多唯觉鸟声喧。黄埃满市图书贱，黑雾连山虎豹尊。
今日支离顾形影，向君凡在几重恩。

   卷278_51 【同耿拾遗春中题第四郎新修书院】卢纶
得接西园会，多因野性同。引藤连树影，移石间花丛。
学就晨昏外，欢生礼乐中。春游随墨客，夜宿伴潜公。
散帙灯惊燕，开帘月带风。朝朝在门下，自与五侯通。

   卷278_55 【题李沆林园】卢纶
古巷牛羊出，重门接柳阴。闲看入竹路，自有向山心。
种药齐幽石，耕田到远林。愿同词赋客，得兴谢家深。

   卷279_21 【奉陪浑侍中上巳日泛渭河】卢纶
青舸锦帆开，浮天接上台。晚莺和玉笛，春浪动金罍。
舟楫方朝海，鲸鲵自曝腮。应怜似萍者，空逐榜人回。

   卷279_42 【春日登楼有怀】卢纶
花正浓时人正愁，逢花却欲替花羞。
年来笑伴皆归去，今日晴明独上楼。

   卷279_63 【同畅当咏蒲团】卢纶
团团锦花结，乃是前溪蒲。拥坐称儒褐，倚眠宜病夫。
唯当学禅寂，终老与之俱。

   卷280_18 【宿定陵寺（寺在陵内）】卢纶
古塔荒台出禁墙，磬声初尽漏声长。云生紫殿幡花湿，
月照青山松柏香。禅室夜闻风过竹，奠筵朝启露沾裳。
谁悟威灵同寂灭，更堪砧杵发昭阳。

   卷280_21 【送内弟韦宗仁归信州觐省】卢纶
常嗟外族弟兄稀，转觉心孤是送归。醉掩壶觞人有泪，
梦惊波浪日无辉。烹鱼绿岸烟浮草，摘橘青溪露湿衣。
闻说江楼长卷幔，几回风起望胡威。

   卷280_25 【至德中途中书事却寄李僴】卢纶
乱离无处不伤情，况复看碑对古城。路绕寒山人独去，
月临秋水雁空惊。颜衰重喜归乡国，身贱多惭问姓名。
今日主人还共醉，应怜世故一儒生。

   卷280_28 【送史寀滑州谒贾仆射】卢纶
朱门洞启俨行车，金鐍装囊半是书。
君向东州问徐胤，羊公何事灭吹鱼。

   卷280_30 【送耿拾遗湋充括图书使往江淮】卢纶
传令收遗籍，诸儒喜饯君。孔家唯有地，禹穴但生云。
编简知还续，虫鱼亦自分。如逢北山隐，一为谢移文。

   卷280_38 【落第后归终南别业】卢纶
久为名所误，春尽始归山。落羽羞言命，逢人强破颜。
交疏贫病里，身老是非间。不及东溪月，渔翁夜往还。

   卷280_41 【秋晚霁后野望忆夏侯审】卢纶
天晴禾黍平，畅目亦伤情。野店云日丽，孤庄砧杵鸣。
川原唯寂寞，岐路自纵横。前后无俦侣，此怀谁与呈。

   卷280_44 【赠别司空曙】卢纶
有月曾同赏，无秋不共悲。如何与君别，又是菊花时。

   卷280_47 【送恒操上人归江外觐省】卢纶
依佛不违亲，高堂与寺邻。问安双树晓，求膳一僧贫。
持咒过龙庙，翻经化海人。还同惠休去，儒者亦沾巾。

   卷281_8 【归桐庐旧居寄严长史】章八元
昨辞夫子棹归舟，家在桐庐忆旧丘。三月暖时花竞发，
两溪分处水争流。近闻江老传乡语，遥见家山减旅愁。
或在醉中逢夜雪，怀贤应向剡川游。

   卷281_10 【元日望含元殿御扇开合（大历十三年吏部试）】张莒
万国来朝岁，千年觐圣君。辇迎仙仗出，扇匝御香焚。
俯对朝容近，先知曙色分。冕旒开处见，钟磬合时闻。
影动承朝日，花攒似庆云。蒲葵那可比，徒用隔炎氛。

   卷281_15 【投珠于泉】独孤绶
至道归淳朴，明珠被弃捐。天真来照乘，成性却沈泉。
不是灵蛇吐，非缘合浦还。岸傍随月落，波底共星悬。
致远终无胫，怀贪遂息肩。欲知恭俭德，所宝在惟贤。

   卷281_29 【清明日登城春望寄大夫使君】王表
春城闲望爱晴天，何处风光不眼前。寒食花开千树雪，
清明日出万家烟。兴来促席唯同舍，醉后狂歌尽少年。
闻说莺啼却惆怅，诗成不见谢临川。

   卷282_12 【长社窦明府宅夜送王屋道士常究子】李益
旦随三鸟去，羽节凌霞光。暮与双凫宿，云车下紫阳。
天坛临月近，洞水出山长。海峤年年别，丘陵徒自伤。

   卷282_13 【观回军三韵】李益
行行上陇头，陇月暗悠悠。万里将军没，回旌陇戍秋。
谁令呜咽水，重入故营流。

   卷282_18 【北至太原】李益
炎祚昔昏替，皇基此郁盘。玄命久已集，抚运良乃艰。
南厄羊肠险，北走雁门寒。始于一戎定，垂此亿世安。
唐风本忧思，王业实艰难。中历虽横溃，天纪未可干。
圣明所兴国，灵岳固不殚。咄咄薄游客，斯言殊不刊。

   卷282_22 【答郭黄中孤云首章见赠】李益
孤云生西北，从风东南飘。帝乡日已远，苍梧无还飙。
已矣玄凤叹，严霜集灵苕。君其勉我怀，岁暮孰不凋。

   卷282_25 【送诸暨王主簿之任】李益
别愁已万绪，离曲方三奏。远宦一辞乡，南天异风候。
秦城岁芳老，越国春山秀。落日望寒涛，公门闭清昼。
何用慰相思，裁书寄关右。

   卷283_18 【喜见外弟又言别】李益
十年离乱后，长大一相逢。问姓惊初见，称名忆旧容。
别来沧海事，语罢暮天钟。明日巴陵道，秋山又几重。

   卷283_26 【奉酬崔员外副使携琴宿使院见示】李益
忽闻此夜携琴宿，遂叹常时尘吏喧。庭木已衰空月亮，
城砧自急对霜繁。犹持副节留军府，未荐高词直掖垣。
谁问南飞长绕树，官微同在谢公门。

   卷283_39 【闻鸡赠主人】李益
胶胶司晨鸣，报尔东方旭。无事恋君轩，今君重凫鹄。

   卷283_43 【嘉禾寺见亡友王七题壁】李益
今日忆君处，忆君君岂知。空馀暗尘字，读罢泪仍垂。

   卷283_47 【答窦二曹长留酒还榼】李益
榼小非由榼，星郎是酒星。解酲元有数，不用吓刘伶。

   卷283_54 【山鹧鸪词】李益
湘江斑竹枝，锦翅鹧鸪飞。处处湘云合，郎从何处归。

   卷283_71 【答许五端公马上口号】李益
晚逐旌旗俱白首，少游京洛共缁尘。
不堪身外悲前事，强向杯中觅旧春。

   卷283_76 【柳杨送客（一作扬州万里送客）】李益
青枫江畔白蘋洲，楚客伤离不待秋。
君见隋朝更何事，柳杨南渡水悠悠。

   卷283_90 【避暑女冠】李益
雾袖烟裾云母冠，碧琉璃簟井冰寒。
焚香欲使三清鸟，静拂桐阴上玉坛。

   卷283_93 【送人归岳阳】李益
烟草连天枫树齐，岳阳归路子规啼。
春江万里巴陵戍，落日看沈碧水西。

   卷283_103 【送客归振武】李益
骏马事轻车，军行万里沙。胡山通嗢落，汉节绕浑邪。
桂满天西月，芦吹塞北笳。别离俱报主，路极不为赊。

   卷283_113 【塞下曲】李益
伏波惟愿裹尸还，定远何须生入关。
莫遣只轮归海窟，仍留一箭射天山。

   卷284_15 【冬夜与故友聚送吉校书】李端
途穷别则怨，何必天涯去。共作出门人，不见归乡路。
殷勤执杯酒，怅望送亲故。月色入闲轩，风声落高树。
云霄望且远，齿发行应暮。九日泣黄花，三秋悲白露。
君行过洛阳，莫向青山度。

   卷284_22 【长安书事寄薛戴】李端
朔雁去成行，哀蝉响如昨。时芳一憔悴，暮序何萧索。
笑语且无聊，逢迎多约略。三山不可见，百岁空挥霍。
故事尽为愁，新知无复乐。夫君又离别，而我加寂寞。
惠远纵相寻，陶潜只独酌。主人恩则厚，客子才自薄。
委曲见提携，因循成蹇剥。论边书未上，招隐诗还作。
贵者已朝餐，岂能敦宿诺。飞禽虽失树，流水长思壑。
千里寄琼枝，梦寐青山郭。

   卷284_32 【杂歌呈郑锡司空文明】李端
昨宵梦到亡何乡，忽见一人山之阳。高冠长剑立石堂，
鬓眉飒爽瞳子方。胡麻作饭琼作浆，素书一帙在柏床。
啖我还丹拍我背，令我延年在人代。乃书数字与我持，
小儿归去须读之。觉来知是虚无事，山中雪平云覆地。
东岭啼猿三四声，卷帘一望心堪碎。蓬莱有梯不可蹑，
向海回头泪盈睫。且闻童子是苍蝇，谁谓庄生异蝴蝶。
学仙去来辞故人，长安道路多风尘。

   卷285_10 【题从叔沆林园】李端
阮宅闲园暮，窗中见树阴。樵歌依远草，僧语过长林。
鸟哢花间曲，人弹竹里琴。自嫌身未老，已有住山心。

   卷285_23 【山中期吉中孚】李端
行人路不同，花落到山中。水暗蒹葭雾，月明杨柳风。
年华惊已掷，志业飒然空。何必龙钟后，方期事远公。

   卷285_33 【早春夜集耿拾遗宅】李端
如何逋客会，忽在侍臣家。新草犹停雪，寒梅未放花。
衔杯鸡欲唱，逗月雁应斜。年齿俱憔悴，谁堪故国赊。

   卷285_44 【送戴徵士还山】李端
柔桑锦臆雉，相送到烟霞。独隐空山里，闲门几树花。
草生杨柳岸，鸟啭竹林家。不是谋生拙，无为末路赊。

   卷285_45 【秋日旅舍别司空文明】李端
凉风飒穷巷，秋思满高云。吏隐俱不就，此心仍别君。
素怀宗淡泊，羁旅念功勋。转忆西林寺，江声月下闻。

   卷285_47 【送丁少府往唐上】李端
因君灞陵别，故国一回看。共食田文饭，先之梅福官。
江风转日暮，山月满潮寒。不得同舟望，淹留岁月阑。

   卷285_92 【送友人宰湘阴】李端
从宦舟行远，浮湘又入闽。蒹葭无朔雁，柽栝有蛮神。
传吏闲调象，山精暗讼人。唯须千树橘，暂救李衡贫。

   卷285_107 【送袁稠游江南】李端
江南衰草遍，十里见长亭。客去逢摇落，鸿飞入杳冥。
空城寒雨细，深院晓灯青。欲去行人起，徘徊恨酒醒。

   卷285_122 【送铜泽王归城】李端
昔闻公族出，其从亦高车。为善唯求乐，分贫必及疏。
身承汉枝叶，手习鲁诗书。尚说无功德，三年在石渠。

   卷285_142 【送从舅成都丞广南归蜀（一作卢纶诗）】李端
巴字天边水，秦人去是归。栈长山雨响，溪乱火田稀。
俗富行应乐，官雄禄岂微。魏舒终有泪，还湿宁家衣。

   卷286_10 【山中寄苗员外】李端
鸟鸣花发空山里，衡岳幽人藉草时。既近浅流安笔砚，
还因平石布蓍龟。千寻楚水横琴望。万里秦城带酒思。
闻说潘安方寓直，与君相见渐难期。

   卷286_15 【赠道者】李端
窗中忽有鹤飞声，方士因知道欲成。来取图书安枕里，
便驱鸡犬向山行。花开深洞仙门小，路过悬桥羽节轻。
送客自伤身易老，不知何处待先生。

   卷286_16 【代弃妇答贾客（一作妾薄命）】李端
玉垒城边争走马，铜鞮市里共乘舟。鸣环动珮恩无尽，
掩袖低巾泪不流。畴昔将歌邀客醉，如今欲舞对君羞。
忍怀贱妾平生曲，独上襄阳旧酒楼。

   卷286_21 【送周长史】李端
青枫树里宣城郡，独佐诸侯上板桥。江客亦能传好信，
山僧多解说南朝。云阴出浦看帆小，草色连天见雁遥。
别有空园落桃杏，知将丝组系兰桡。

   卷286_29 【下第上薛侍郎】李端
蓬荜春风起，开帘却自悲。如何飘梗处，又到采兰时。
明镜方重照，微诚寄一辞。家贫求禄早，身贱报恩迟。
幸得皮存矣，须劳翼长之。铭肌非厚答，肉骨是前期。
纵觉新人好，宁忘旧主疑。终惭太丘道，不为小生私。

   卷286_36 【宿荐福寺东池有怀故园因寄元校书】李端
暮雨风吹尽，东池一夜凉。伏流回弱荇，明月入垂杨。
石竹闲开碧，蔷薇暗吐黄。倚琴看鹤舞，摇扇引桐香。
旧笋方辞箨，新莲未满房。林幽花晚发，地远草先长。
抚枕愁华鬓，凭栏想故乡。露馀清汉直，云卷白榆行。
惊鹊仍依树，游鱼不过梁。系舟偏忆戴，炊黍愿期张。
末路还思借，前恩讵敢忘。从来叔夜懒，非是接舆狂。
众病婴公干，群忧集孝璋。惭将多误曲，今日献周郎。

   卷286_47 【溪行逢雨与柳中庸】李端
日落众山昏，萧萧暮雨繁。那堪两处宿，共听一声猿。

   卷286_48 【和张尹忆东篱菊】李端
传书报刘尹，何事忆陶家。若为篱边菊，山中有此花。

   卷286_49 【幽居作】李端
山舍千年树，江亭万里云。回潮迎伍相，骤雨送湘君。

    卷287_1 【南充谢郡客游澧州留赠宇文中丞】畅当
仆本濩落人，辱当州郡使。量力颇及早，谢归今即己。
萧萧若凌虚，襟带顿销靡。车服率然来，涔阳作游子。
郁郁寡开颜，默默独行李。忽逢平生友，一笑方在此。
秋情宁风日，楚思浩云水。为语弋林者，冥冥鸿远矣。

   卷288_2 【禁中春松】陆贽
阴阴清禁里，苍翠满春松。雨露恩偏近，阳和色更浓。
高枝分晓日，虚吹杂宵钟。香助炉烟远，形疑盖影重。
愿符千载寿，不羡五株封。倘得回天眷，全胜老碧峰。

   卷288_15 【小苑春望宫池柳色】崔绩
帝京春气早，御柳已先荣。嫩叶随风散，浮光向日明。
悠扬生别意，断续引芳声。积翠连驰道，飘花出禁城。
柔条依水弱，远色带烟轻。南望龙池畔，斜光照晚晴。

   卷288_16 【小苑春望宫池柳色】张季略
韶光归汉苑，柳色发春城。半见离宫出，才分远水明。
青葱当淑景，隐映媚新晴。积翠烟初合，微黄叶未生。
迎春看尚嫩，照日见先荣。倘得辞幽谷，高枝寄一名。

   卷290_8 【和直禁省】杨凝
宵直丹宫近，风传碧树凉。漏稀银箭滴，月度网轩光。
凤诏裁多暇，兰灯梦更长。此时颜范贵，十步旧连行。

   卷290_14 【柳絮】杨凝
河畔多杨柳，追游尽狭斜。春风一回送，乱入莫愁家。

   卷291_9 【送客之蜀】杨凌
西蜀三千里，巴南水一方。晓云天际断，夜月峡中长。

   卷291_19 【明妃怨】杨凌
汉国明妃去不还，马驮弦管向阴山。
匣中纵有菱花镜，羞对单于照旧颜。

   卷292_2 【送永阳崔明府】司空曙
古国群舒地，前当桐柏关。连绵江上雨，稠叠楚南山。
沙馆行帆息，枫洲候吏还。乘篮若有暇，精舍在林间。

   卷292_7 【送太易上人赴东洛】司空曙
遥见登山处，青芜雪后春。云深岳庙火，寺宿洛阳人。
饵药将斋折，唯诗与道亲。凡经几回别，麈尾不离身。

   卷292_11 【早春游慈恩南池】司空曙
山寺临池水，春愁望远生。蹋桥逢鹤起，寻竹值泉横。
新柳丝犹短，轻蘋叶未成。还如虎溪上，日暮伴僧行。

   卷292_24 【暮春野望寄钱起（一作耿湋诗）】司空曙
草长花落树，羸病强寻春。无复少年意，空馀华发新。
青原高见水，白社静逢人。寄谢南宫客，轩车不可亲。

   卷292_31 【赠李端】司空曙
共忆南浮日，登高望若何。楚田湖草远，江寺海榴多。
载酒寻山宿，思人带雪过。东西几回别，此会各蹉跎。

   卷292_38 【送乔广下第归淮南】司空曙
遥想长淮尽，荒堤楚路斜。戍旌标白浪，罟网入青葭。
啼鸟仍临水，愁人更见花。东堂一枝在，为子惜年华。

   卷292_53 【南原望汉宫】司空曙
荒原空有汉宫名，衰草茫茫雉堞平。连雁下时秋水在，
行人过尽暮烟生。西陵歌吹何年绝，南陌登临此日情。
故事悠悠不可问，寒禽野水自纵横。

   卷292_75 【药园】司空曙
春园芳已遍，绿蔓杂红英。独有深山客，时来辨药名。

   卷292_79 【远寺钟】司空曙
杳杳疏钟发，因风清复引。中宵独听之，似与东林近。

   卷293_2 【寄卫明府常见短靴褐裘，又务持诵是以有末句之赠】司空曙
柴桑官舍近东林，儿稚初髫即道心。侧寄绳床嫌凭几，
斜安苔帻懒穿簪。高僧静望山僮逐，走吏喧来水鸭沈。
翠竹黄花皆佛性，莫教尘境误相侵。

   卷293_14 【同张参军喜李尚书寄新琴】司空曙
新琴传凤凰，晴景称高张。白玉连徽净，朱丝系爪长。
轻埃随拂拭，杂籁满铿锵。暗想山泉合，如亲兰蕙芳。
正声消郑卫，古状掩笙簧。远识贤人意，清风愿激扬。

   卷293_29 【送王闰】司空曙
相送临寒水，苍然望故关。江芜连梦泽，楚雪入商山。
话我他年旧，看君此日还。因将自悲泪，一洒别离间。

   卷293_53 【哭王注】司空曙
已叹漳滨卧，何言驻隙难。异才伤促短，诸友哭门阑。
古道松声暮，荒阡草色寒。延陵今葬子，空使鲁人观。

   卷293_75 【送况上人还荆州，因寄卫侍御象】司空曙
惠持游蜀久，策杖欲西还。共别此宵月，独归何处山。
对鸥沙草畔，洗足野云间。知有玄晖会，斋心受八关。

   卷293_82 【为李魏公赋谢汧公】司空曙
白雪高吟际，青霄远望中。谁言路遐旷，宫徵暗相通。

   卷294_11 【宿禅智寺上方演大师院】崔峒
石林高几许，金刹在中峰。白日空山梵，清霜后夜钟。
竹窗回翠壁，苔径入寒松。幸接无生法，疑心怯所从。

   卷294_33 【咏门下画小松上元王杜三相公（一作钱起诗）】崔峒
昔闻生涧底，今见起毫端。众草此时没，何人知岁寒。
岂能裨栋宇，且贵出门阑。只在丹青意，凌云也不难。

   卷294_37 【赠窦十九（时公车待诏长安）】崔峒
灵台暮宿意多违，木落花开羡客归。江海几时传锦字，
风尘不觉化缁衣。山阳会里同人少，灞曲农时故老稀。
幸得汉皇容直谏，怜君未遇觉人非。

   卷294_38 【虔州见郑表新诗因以寄赠】崔峒
梅花岭里见新诗，感激情深过楚词。平子四愁今莫比，
休文八咏自同时。萍乡露冕真堪惜，凤沼鸣珂已讶迟。
才子风流定难见，湖南春草但相思。

   卷294_47 【清江曲内一绝（折腰体）】崔峒
八月长江去浪平，片帆一道带风轻。
极目不分天水色，南山南是岳阳城。

   卷296_9 【和崔中丞中秋月】张南史
秋夜月偏明，西楼独有情。千家看露湿，万里觉天清。
映水金波动，衔山桂树生。不知飞鹊意，何用此时惊。

   卷296_14 【宣城雪后还望郡中寄孟侍御(立春后开元观送强文学还京)】张南史
腊后年华变，关西驿骑遥。塞鸿连暮雪，江柳动寒条。
山水还鄣郡，图书入汉朝。高楼非别处，故使百忧销。

   卷296_21 【秋夜闻雁寄南十五兼呈空和尚（一作和空上人）】张南史
晚节闻君道趣深，结茅栽树近东林。禅师几度曾摩顶，
高士何年更发心。北渚三更闻过雁，西城万木动寒砧。
不见支公与玄度，相思拥膝坐长吟。

   卷296_24 【泉】张南史
泉，泉。色净，苔鲜。石上激，云中悬。津流竹树，
脉乱山川。扣玉千声应，含风百道连。太液并归池上，
云阳旧出宫边。北陵井深凿不到，我欲添泪作潺湲。

   卷296_27 【草】张南史
草，草。折宜，看好。满地生，催人老。金殿玉砌，
荒城古道。青青千里遥，怅怅三春早。每逢南北离别，
乍逐东西倾倒。一身本是山中人，聊与王孙慰怀抱。

   卷297_2 【主人故亭】王建
主人昔专城，城南起高亭。贵与宾客游，工者夜不宁。
酒食宴圃人，栽接望早成。经年使家僮，远道求异英。
郡中暂闲暇，绕树引诸生。开泉浴山禽，为爱山中声。
世间事难保，一日各徂征。死生不相及，花落实方荣。
我来至此中，守吏非本名。重君昔为主，相与下马行。
旧岛日日摧，池水不复清。岂无后人赏，所贵手自营。
浇酒向所思，风起如有灵。此去不重来，重来伤我形。

   卷297_4 【邯郸主人】王建
远客无主人，夜投邯郸市。飞蛾绕残烛，半夜人醉起。
垆边酒家女，遗我缃绮被。合成双凤花，宛转不相离。
纵令颜色改，勿遣合欢异。一念始为难，万金谁足贵。
门前长安道，去者如流水。晨风群鸟翔，裴回别离此。

   卷297_11 【闻故人自征戍回】王建
昔闻著征戍，三年一还乡。今来不换兵，须死在战场。
念子无气力，徒学事戎行。少年得生还，有同堕穹苍。
自去报尔家，再行上高堂。尔弟修废枥，尔母缝新裳。
恍恍恐不真，犹未苦承望。每日空出城，畏渴携壶浆。
安得缩地经，忽使在我傍。亦知远行劳，人悴马玄黄。
慎莫多停留，苦我居者肠。

   卷297_12 【七泉寺上方】王建
长年好名山，本性今得从。回看尘迹遥，稍见麋鹿踪。
老僧云中居，石门青重重。阴泉养成龟，古壁飞却龙。
扫石礼新经，悬幡上高峰。日夕猿鸟合，觅食听山钟。
将火寻远泉，煮茶傍寒松。晚随收药人，便宿南涧中。
晨起冲露行，湿花枝茸茸。归依向禅师，愿作香火翁。

   卷297_37 【温门山】王建
早入温门山，群峰乱如戟。崩崖欲相触，呀豁断行迹。
脱屐寻浅流，定足畏欹石。路尽十里溪，地多千岁柏。
洞门昼阴黑，深处惟石壁。似见丹砂光，亦闻钟乳滴。
灵池出山底，沸水冲地脉。暖气成湿烟，濛濛窗中白。
随僧入古寺，便是云外客。月出天气凉，夜钟山寂寂。

   卷298_13 【赛神曲】王建
男抱琵琶女作舞，主人再拜听神语。新妇上酒勿辞勤，
使尔舅姑无所苦。椒浆湛湛桂座新，一双长箭系红巾。
但愿牛羊满家宅，十月报赛南山神。青天无风水复碧，
龙马上鞍牛服轭。纷纷醉舞踏衣裳，把酒路旁劝行客。

   卷298_9 【渡辽水】王建
渡辽水，此去咸阳五千里。来时父母知隔生，
重著衣裳如送死。亦有白骨归咸阳，营家各与题本乡。
身在应无回渡日，驻马相看辽水傍。

   卷298_23 【神树词】王建
我家家西老棠树，须晴即晴雨即雨。四时八节上杯盘，
愿神莫离神处所。男不着丁女在舍，官事上下无言语。
老身长健树婆娑，万岁千年作神主。

   卷298_30 【两头纤纤】王建
两头纤纤青玉玦，半白半黑头上发。
逼逼仆仆春冰裂，磊磊落落桃花结。

   卷298_38 【荆门行】王建
江边行人暮悠悠，山头殊未见荆州。岘亭西南路多曲，
栎林深深石镞镞。看炊红米煮白鱼，夜向鸡鸣店家宿。
南中三月蚊蚋生，黄昏不闻人语声。生纱帷疏薄如雾，
隔衣噆肤耳边鸣。欲明不待灯火起，唤得官船过蛮水。
女儿停客茆屋新，开门扫地桐花里。犬声扑扑寒溪烟，
人家烧竹种山田。巴云欲雨薰石热，麋鹿度江虫出穴。
大蛇过处一山腥，野牛惊跳双角折。斜分汉水横千山，
山青水绿荆门关。向前问个长沙路，旧是屈原沈溺处。
谁家丹旐已南来，逢著流人从此去。月明山鸟多不栖，
下枝飞上高枝啼。主人念远心不怿，罗衫卧对章台夕。
红烛交横各自归，酒醒还是他乡客。壮年留滞尚思家，
况复白头在天涯。

   卷298_40 【行宫词】王建
上阳宫到蓬莱殿，行宫岩岩遥相见。向前天子行幸多，
马蹄车辙山川遍。当时州县每年修，皆留内人看玉案。
禁兵夺得明堂后，长闭桃源与绮绣。开元歌舞古草头，
梁州乐人世嫌旧。官家乏人作宫户，不泥宫墙斫宫树。
两边仗屋半崩摧，夜火入林烧殿柱。休封中岳六十年，
行宫不见人眼穿。

   卷298_42 【射虎行】王建
自去射虎得虎归，官差射虎得虎迟。独行以死当虎命，
两人因疑终不定。朝朝暮暮空手回，山下绿苗成道径。
远立不敢污箭镞，闻死还来分虎肉。惜留猛虎著深山，
射杀恐畏终身闲。

   卷298_43 【远将归】王建
远将归，胜未别离时。在家相见熟，新归欢不足。
去愿车轮迟，回思马蹄速。但令在舍相对贫，
不向天涯金绕身。

   卷299_29 【赠溪翁】王建
溪田借四邻，不省解忧身。看日和仙药，书符救病人。
伴僧斋过夏，中酒卧经旬。应得丹砂力，春来黑发新。

   卷299_34 【山中惜花】王建
忽看花渐稀，罪过酒醒时。寻觅风来处，惊张夜落时。
游丝缠故蕊，宿夜守空枝。开取当轩地，年年树底期。

   卷299_35 【和武门下伤韦令孔雀】王建
孤号秋阁阴，韦令在时禽。觅伴海山黑，思乡橘柚深。
举头闻旧曲，顾尾惜残金。憔悴不飞去，重君池上心。

   卷300_21 【别李赞侍御】王建
同受艰难骠骑营，半年中听揭枪声。草头送酒驱村乐，
贼里看花著探兵。讲易工夫寻已圣，说诗门户别来情。
荐书自入无消息，卖尽寒衣却出城。

   卷300_22 【和蒋学士新授章服】王建
五色箱中绛服春，笏花成就白鱼新。看宣赐处惊回眼，
著谢恩时便称身。瑞草唯承天上露，红鸾不受世间尘。
翰林同贺文章出，惊动茫茫下界人。

   卷300_23 【岁晚自感】王建
人皆欲得长年少，无那排门白发催。一向破除愁不尽，
百方回避老须来。草堂未办终须置，松树难成亦且栽。
沥酒愿从今日后，更逢二十度花开。

   卷300_27 【寄分司张郎中】王建
一别京华年岁久，卷中多见岭南诗。声名已压众人上，
愁思未平双鬓知。江郡迁移犹远地，仙官荣宠是分司。
青天白日当头上，会有求闲不得时。

   卷300_49 【送阿史那将军安西迎旧使灵榇（一作送史将军）】王建
汉家都护边头没，旧将麻衣万里迎。阴地背行山下火，
风天错到碛西城。单于送葬还垂泪，部曲招魂亦道名。
却入杜陵秋巷里，路人来去读铭旌。

   卷300_59 【上崔相公】王建
枯桂衰兰一遍春，唯将道德定君臣。施行圣泽山川润，
图画天文彩色新。开阁覆看祥瑞历，封名直进薜萝人。
应怜老病无知己，自别溪中满鬓尘。

   卷300_62 【晚秋病中】王建
万事风吹过耳轮，贫儿活计亦曾闻。偶逢新语书红叶，
难得闲人话白云。霜下野花浑著地，寒来溪鸟不成群。
病多体痛无心力，更被头边药气熏。

   卷300_66 【昭应官舍书事】王建
县在华清宫北面，晓看楼殿正相当。庆云出处依时报，
御果呈来每度尝。腊月近汤泉不冻，夏天临渭屋多凉。
两衙早被官拘束，登阁巡溪亦属忙。

   卷300_84 【赠华州郑大夫】王建
此官出入凤池头，通化门前第一州。少华山云当驿起，
小敷溪水入城流。空闲地内人初满，词讼牌前草渐稠。
报状拆开知足雨，赦书宣过喜无囚。自来不说双旌贵，
恐替长教百姓愁。公退晚凉无一事，步行携客上南楼。

    卷301_1 【题柏岩禅师影堂】王建
山中砖塔闭，松下影堂新。恨不生前识，今朝礼画身。

   卷301_8 【赠谪者】王建
何罪过长沙，年年北望家。重封岭头信，一树海边花。

   卷301_15 【落叶】王建
陈绿向参差，初红已重叠。中庭初扫地，绕树三两叶。

   卷301_21 【田家】王建
啾啾雀满树，霭霭东坡雨。田家夜无食，水中摘禾黍。

   卷301_57 【别药栏】王建
芍药丁香手里栽，临行一日绕千回。
外人应怪难辞别，总是山中自取来。

   卷301_59 【题渭亭】王建
云开远水傍秋天，沙岸蒲帆隔野烟。
一片蔡州青草色，日西铺在古台边。

   卷301_66 【华岳庙二首】王建
女巫遮客买神盘，争取琵琶庙里弹。
闻有马蹄生拍树，路人来去向南看。
自移西岳门长锁，一个行人一遍开。
上庙参天今见在，夜头风起觉神来。

   卷301_79 【雨中寄东溪韦处士】王建
雨中溪破无干地，浸著床头湿著书。
一个月来山水隔，不知茅屋若为居。

   卷301_95 【秋日后（一作新晴后）】王建
住处近山常足雨，闻晴z4曝旧芳茵。
立秋日后无多热，渐觉生衣不著身。

   卷301_101 【观蛮妓】王建
欲说昭君敛翠蛾，清声委曲怨于歌。
谁家年少春风里，抛与金钱唱好多。

   卷301_112 【田侍郎归镇（一作上魏博田侍中八首）】王建
去处长将决胜筹，回回身在阵前头。
贼城破后先锋入，看著红妆不敢收。
熨帖朝衣抛战袍，夔龙班里侍中高。
对时先奏牙间将，次第天恩与节旄。
踏著家乡马脚轻，暮山秋色眼前明。
老人上酒齐头拜，得侍中来尽再生。
功成谁不拥藩方，富贵还须是本乡。
万里双旌汾水上，玉鞭遥指白云庄。
鼓吹幡旗道两边，行男走女喜骈阗。
旧交省得当时别，指点如今却少年。
广场破阵乐初休，彩纛高于百尺楼。
老将气雄争起舞，管弦回作大缠头。
笳声万里动燕山，草白天清塞马闲。
触处不如别处乐，可怜秋月照江关。
将士请衣忘却贫，绿窗红烛酒楼新。
家家尽踏还乡曲，明月街中不绝人。

   卷301_117 【九日登丛台】王建
平原池阁在谁家，双塔丛台野菊花。
零落故宫无入路，西来涧水绕城斜。

   卷301_121 【寄同州田长史】王建
除听好语耳常聋，不见诗人眼底空。
莫怪出城为长史，总缘山在白云中。

   卷303_12 【胡笳十八拍·第二拍】刘商
马上将余向绝域，厌生求死死不得。戎羯腥膻岂是人，
豺狼喜怒难姑息。行尽天山足霜霰，风土萧条近胡国。
万里重阴鸟不飞，寒沙莽莽无南北。

   卷303_16 【胡笳十八拍·第六拍】刘商
怪得春光不来久，胡中风土无花柳。天翻地覆谁得知，
如今正南看北斗。姓名音信两不通，终日经年常闭口。
是非取与在指撝，言语传情不如手。

   卷304_2 【绿珠怨】刘商
从来上台榭，不敢倚阑干。零落知成血，高楼直下看。

   卷304_17 【移居深山谢别亲故】刘商
不食黄精不采薇，葛苗为带草为衣。
孤云更入深山去，人绝音书雁自飞。

   卷304_23 【行营送人】刘商
鞞鼓喧喧对古城，独寻归鸟马蹄轻。
回来看觅莺飞处，即是将军细柳营。

   卷304_24 【滑州送人先归】刘商
河水冰消雁北飞，寒衣未足又春衣。
自怜漂荡经年客，送别千回独未归。

   卷304_40 【秋蝉声】刘商
萧条旅舍客心惊，断续僧房静又清。
借问蝉声何所为，人家古寺两般声。

   卷304_60 【袁德师求画松】刘商
柏偃松頫势自分，森梢古意出浮云。
如今眼暗画不得，旧有三株持赠君。

   卷304_61 【早夏月夜问王开】刘商
清风首夏夜犹寒，嫩笋侵阶竹数竿。
君向苏台长见月，不知何事此中看。

   卷305_12 【出三城留别幕中三判官】刘复
翔禽托高柯，倦客念主人。恩义有所知，四海同一身。
况皆旷大姿，翰音见良辰。陈规佐武略，高视据要津。
常愿投素诚，今果得所申。金罍列四座，广厦无氛尘。
留连徂暑中，观望历数旬。河山险以固，士卒勇且仁。
饬装去未归，相追越城闉。愧无青玉案，缄佩永不泯。

   卷305_26 【宿柏岩寺】冷朝阳
幽寺在岩中，行唯一径通。客吟孤峤月，蝉噪数枝风。
秋色生苔砌，泉声入梵宫。吾师修道处，不与世间同。

   卷306_3 【奉使设宴戏掷笼筹】朱湾
今日陪樽俎，良筹复在兹。献酬君有礼，赏罚我无私。
莫怪斜相向，还将正自持。一朝权入手，看取令行时。

   卷306_7 【送陈偃赋得白鸟翔翠微（作赋得白鹤翔翠微送陈偃下第）】朱湾
不知鸥与鹤，天畔弄晴晖。背日分明见，临川相映微。
净中云一点，回处雪孤飞。正好南枝住，翩翩何所归。

   卷306_8 【题段上人院壁画古松】朱湾
石上盘古根，谓言天生有。安知草木性，变在画师手。
阴深方丈间，直趣幽且闲。木纹离披势搓捽，
中裂空心火烧出。扫成三寸五寸枝，便是千年万年物。
莓苔浓淡色不同，一面死皮生蠹虫。风霜未必来到此，
气色杳在寒山中。孤标可玩不可取，能使支公道场古。

   卷307_2 【状江南·季冬】丘丹
江南季冬月，红蟹大如l4。湖水龙为镜，炉峰气作烟。

   卷307_4 【奉酬韦苏州使君】丘丹
久作烟霞侣，暂将簪组亲。还同褚伯玉，入馆忝州人。

   卷307_10 【奉使过石门观瀑】丘丹
溪上望悬泉，耿耿云中见。披榛上岩岫，峭壁正东面。
千仞泻联珠，一潭喷飞霰。嵯rU满山响，坐觉炎氛变。
照日类虹霓，从风似绡练。灵奇既天造，惜处穷海甸。
吾祖昔登临，谢公亦游衍。王程惧淹泊，下磴空延眷。
千里雷尚闻，峦回树葱蒨。此来共贱役，探讨愧前彦。
永欲洗尘缨，终当惬此愿。

   卷307_20 【杂感】鲍防
汉家海内承平久，万国戎王皆稽首。天马常衔苜蓿花，
胡人岁献葡萄酒。五月荔枝初破颜，朝离象郡夕函关。
雁飞不到桂阳岭，马走先过林邑山。甘泉御果垂仙阁，
日暮无人香自落。远物皆重近皆轻，鸡虽有德不如鹤。

   卷307_24 【秋暮忆中秋夜与王璠侍御赏月，因怆远离聊以奉寄】鲍防
前月月明夜，美人同远光。清尘一以间，今夕坐相忘。
风落芙蓉露，疑馀绣被香。

   卷307_29 【忆长安·七月】陈元初
忆长安，七月时，槐花点散罘罳。七夕针楼竞出，
中元香供初移。绣毂金鞍无限，游人处处归迟。

   卷307_32 【贞元十一年知贡举挠阁不能定去留寄诗前主司】吕渭
独坐贡闱里，愁多芳草生。仙翁昨日事，应见此时情。

   卷307_34 【经湛长史草堂】吕渭
岩居旧风景，人世今成昔。木落古山空，猿啼秋月白。
谁同西府僚，几谢南平客。摧残松桂老，萧散烟云夕。
迹留异代远，境入空门寂。惟有草堂僧，陈诗在石壁。

   卷309_4 【城南访裴氏昆季】李约
相思起中夜，夙驾访柴荆。早雾桑柘隐，晓光溪涧明。
村蹊蒿棘间，往往断新耕。贫野烟火微，昼无乌鸢声。
田头逢饷人，道君南山行。南山千里峰，尽是相思情。
野老无拜揖，村童多裸形。相呼看车马，颜色喜相惊。
荒圃鸡豚乐，雨墙禾莠生。欲君知我来，壁上空书名。

    卷310_1 【江南曲】于鹄
偶向江边采白蘋，还随女伴赛江神。
众中不敢分明语，暗掷金钱卜远人。

   卷310_6 【山中自述】于鹄
三十无名客，空山独卧秋。病多知药性，年长信人愁。
萤影竹窗下，松声茅屋头。近来心更静，不梦世间游。

   卷310_53 【哭凌霄山光上人】于鹄
身没碧峰里，门人改葬期。买山寻主远，垒塔化人迟。
鬼火穿空院，秋萤入素帷。黄昏溪路上，闻哭竺乾师。

   卷310_50 【春山居】于鹄
独来多任性，惟与白云期。深处花开尽，迟眠人不知。
水流山暗处，风起月明时。望见南峰近，年年懒更移。

   卷310_62 【寻李暹】于鹄
任性常多出，人来得见稀。市楼逢酒住，野寺送僧归。
檐下悬秋叶，篱头晒褐衣。门前南北路，谁肯入柴扉。

   卷310_74 【买山吟】于鹄
买得幽山属汉阳，槿篱疏处种桄榔。
唯有猕猴来往熟，弄人抛果满书堂。

   卷310_85 【悼孩子】于鹄
年长始一男，心亦颇自娱。生来岁未周，奄然却归无。
裸送不以衣，瘗埋于中衢。乳母抱出门，所生亦随呼。
婴孩无哭仪，礼经不可逾。亲戚相问时，抑悲空叹吁。
襁褓在旧床，每见立踟蹰。静思益伤情，畏老为独夫。

   卷311_11 【丹阳作（一作朱彬诗）】陈存
暂入新丰市，犹闻旧酒香。抱琴沽一醉，尽日卧垂杨。

   卷311_14 【酒席赋得匏瓢】郑审
华阁与贤开，仙瓢自远来。幽林尝伴许，陋巷亦随回。
挂影怜红壁，倾心向绿杯。何曾斟酌处，不使玉山颓。

   卷312_7 【游烂柯山四首】李深
寻源路不迷，绝顶与云齐。坐引群峰小，平看万木低。
双林春色上，正有子规啼。
嵌空横洞天，磅礴倚崖巘。宛如虹势出，可赏不可转。
真兴得津梁，抽簪永游衍。
羽客无姓名，仙棋但闻见。行看负薪客，坐使桑田变。
怀古正怡然，前山早莺啭。
稽首期发蒙，吾师岂无说。安禅即方丈，演法皆寂灭。
鸣磬雨花香，斋堂饭松屑。

   卷313_11 【赋四相诗·中书令汉阳王张柬之】皇甫澈
周历革元命，天步值艰阻。烈烈张汉阳，左袒清诸武。
休明神器正，文物旧仪睹。南向翊大君，西宫朝圣母。
茂勋镂钟鼎，鸿劳食茅土。至今称五王，卓立迈万古。

   卷313_15 【上巳泛舟得迟字】张登
令节推元巳，天涯喜有期。初筵临泛地，旧俗祓禳时。
枉渚潮新上，残春日正迟。竹枝游女曲，桃叶渡江词。
风鹢今方退，沙鸥亦未疑。且同山简醉，倒载莫褰帷。

   卷313_23 【陪韩退之、窦贻、周同寻刘尊师不遇，得师字】韦执中
早尚逍遥境，常怀汗漫期。星郎同访道，羽客杳何之。
物外求仙侣，人间失我师。不知柯烂者，何处看围棋。

   卷315_7 【江上送别】朱放
浦边新见柳摇时，北客相逢只自悲。惆怅空知思后会，
艰难不敢料前期。行看汉月愁征战，共折江花怨别离。
向夕孤城分首处，寂寥横笛为君吹。

   卷316_9 【秋夜雨中怀友】武元衡
庭空雨鸣骄，天寒雁啼苦。青灯淡吐光，白发悄无语。
几年不与联床吟，君方客吴我犹楚。

   卷316_24 【同洛阳诸公饯卢起居】武元衡
萧条寒日晏，凄惨别魂惊。宝瑟无声怨，金囊故赠轻。
赤墀方载笔，油幕尚言兵。暮宿青泥驿，烦君泪满缨。

   卷316_60 【送李正字之蜀】武元衡
已献甘泉赋，仍登片玉科。汉官新组绶，蜀国旧烟萝。
剑壁秋云断，巴江夜月多。无穷别离思，遥寄竹枝歌。

   卷317_2 【幕中诸公有观猎之作因继之】武元衡
刀州城北剑山东，甲士屯云骑散风。旌旆遍张林岭动，
豺狼驱尽塞垣空。衔芦远雁愁萦缴，绕树啼猿怯避弓。
为报府中诸从事，燕然未勒莫论功。

   卷317_29 【奉和圣制重阳日即事】武元衡
玉烛降寒露，我皇歌古风。重阳德泽展，万国欢娱同。
绮陌拥行骑，香尘凝晓空。神都自蔼蔼，佳气助葱葱。
律吕阴阳畅，景光天地通。徒然被鸿霈，无以报玄功。

   卷317_34 【长安秋夜怀陈京昆季】武元衡
钟鼓九衢绝，出门千里同。远情高枕夜，秋思北窗空。
静见烟凝烛，闲听叶坠桐。玉壶思洞彻，琼树忆葱笼。
萤影疏帘外，鸿声暗雨中。羁愁难会面，懒慢责微躬。
甲乙科攀桂，图书阁践蓬。一瓢非可乐，六翮未因风。
寥落悲秋尽，蹉跎惜岁穷。明朝不相见，流泪菊花丛。

   卷317_42 【途次】武元衡
去国策羸马，劳歌行路难。地崇秦制险，人乐汉恩宽。
御沼澄泉碧，宫梨佛露丹。鼎成仙驭远，龙化宿云残。
不问三苗宠，谁陪万国欢。至今松桂色，长助玉楼寒。

   卷317_46 【归燕】武元衡
春色遍芳菲，闲檐双燕归。还同旧侣至，来绕故巢飞。
敢望烟霄达，多惭羽翮微。衔泥傍金砌，拾蕊到荆扉。
云海经时别，雕梁长日依。主人能一顾，转盻自光辉。

   卷317_51 【石州城】武元衡
丈夫心爱横行，报国知嫌命轻。楼兰径百战，
更道戍龙城。锦字窦车骑，胡笳李少卿。生离两不见，
万古难为情。

   卷317_53 【途中即事】武元衡
南征复北还，扰扰百年间。自笑红尘里，生涯不暂闲。

   卷317_57 【同陈六侍御寒食游禅定藏山上人院】武元衡
年少轻行乐，东城南陌头。与君寂寞意，共作草堂游。

   卷317_59 【休暇日，中书相公致斋禁省，因以寄赠】武元衡
尝闻圣主得贤臣，三接能令四海春。
月满禁垣斋沐夜，清吟属和更何人。

   卷317_76 【摩诃池送李侍御之凤翔】武元衡
柳暗花明池上山，高楼歌酒换离颜。
他时欲寄相思字，何处黄云是陇间。

   卷317_81 【长安贼中寄题江南所居茱萸树】武元衡
手种茱萸旧井傍，几回春露又秋霜。
今来独向秦中见，攀折无时不断肠。

   卷317_82 【春斋夜雨忆郭通微】武元衡
桃源在在阻风尘，世事悠悠又遇春。
雨滴闲阶清夜久，焚香偏忆白云人。

   卷317_91 【渡淮】武元衡
暮涛凝雪长淮水，细雨飞梅五月天。
行子不须愁夜泊，绿杨多处有人烟。

   卷317_93 【夏日寄陆三达陆四逢并王念八仲周】武元衡
士衡兄弟旧齐名，还似当年在洛城。
闻说重门方隐相，古槐高柳夏阴清。

   卷317_110 【闻严秘书与正字及诸客夜会因寄】武元衡
衡门寥落岁阴穷，露湿莓苔叶厌风。
闻道今宵阮家会，竹林明月七人同。

   卷317_117 【同张惟送霍总（一作送崔总赴池州）】武元衡
春风箫管怨津楼，三奏行人醉不留。
别后相思江上岸，落花飞处杜鹃愁。

   卷317_126 【赠歌人】武元衡
仙歌静转玉箫催，疑是流莺禁苑来。
他日相思梦巫峡，莫教云雨晦阳台。

   卷318_3 【九日小园独谣赠门下武相公】李吉甫
小园休沐暇，暂与故山期。树杪悬丹枣，苔阴落紫梨。
舞丛新菊遍，绕格古藤垂。受露红兰晚，迎霜白薤肥。
上公留凤沼，冠剑侍清祠。应念端居者，长惭补衮诗。

   卷318_23 【使院忆山中道侣，兼怀李约】崔备
松竹去名岳，衡茅思旧居。山君水上印，天女月中书。
旧秩芸香在，空奁药气馀。褐衣宽易揽，白发少难梳。
病柳伤摧折，残花惜扫除。忆巢同倦鸟，避网甚跳鱼。
阮巷惭交绝，商岩愧迹疏。与君非宦侣，何日共樵渔。

   卷319_9 【景风扇物】张聿
何处青蘋末，呈祥起远空。晓来摇草树，轻度净尘蒙。
水上微波动，林前媚景通。寥天鸣万籁，兰径长幽丛。
渐飏抟扶势，应从橐籥功。开襟若有日，愿睹大王风。

   卷319_11 【馀瑞麦】张聿
瑞麦生尧日，芃芃雨露偏。两岐分更合，异亩颖仍连。
冀获明王庆，宁唯太守贤。仁风吹靡靡，甘雨长芊芊。
圣德应多稔，皇家配有年。已闻天下泰，谁为济西田。

   卷319_19 【句】麹信陵
台笠冒山雨，渚田耕荇花。（见《石林燕语》）。

   卷319_21 【临川羡鱼】张正元
有客百愁侵，求鱼正在今。广川何渺漫，高岸几登临。
风水宁相阻，烟霞岂惮深。不应同逐鹿，讵肯比从禽。
结网非无力，忘筌自有心。永存芳饵在，伫立思沈沈。

   卷319_28 【赠冯宿】李观
寒城上秦原，游子衣飘飘。黑云截万里，猎火从中烧。
阴空蒸长烟，杀气独不销。冰交石可裂，风疾山如摇。
时无青松心，顾我独不凋。

   卷319_29 【宿裴友书斋】李观
卧君山窗下，山鸟与我言。清风何飕飗，松柏中夜繁。
久游失归趣，宿此似故园。林烟横近郊，谿月落古原。
稚子不待晓，花间出柴门。

   卷319_35 【齐优开笼飞去所献楚王鹄】崔枢
受命笼齐鹄，交欢献楚王。惠心先巧辩，戢羽见回翔。
意适清风远，忧除白日长。度云摇旧影，过树阅新芳。
直取名翻重，宁唯好不伤。谁言滑稽理，千载戒禽荒。

   卷319_39 【春色满皇州】张嗣初
何处年华好，皇州淑气匀。韶阳潜应律，草木暗迎春。
柳变金堤畔，兰抽曲水滨。轻黄垂辇道，微绿映天津。
丽景浮丹阙，晴光拥紫宸。不知幽远地，今日几枝新。

   卷320_3 【奉和圣制重阳日中外同欢以诗言志因示百僚】权德舆
玉醴宴嘉节，拜恩欢有馀。煌煌菊花秀，馥馥萸房舒。
白露秋稼熟，清风天籁虚。和声度箫韶，瑞气深储胥。
百辟皆醉止，万方今宴如。宸衷在化成，藻思焕琼琚。
微臣徒窃抃，岂足歌唐虞。

   卷320_10 【刘绍相访夜话，因书即事】权德舆
故人怆久别，兹夕款郊扉。山僮漉野酝，稚子褰书帷。
清露泫珠莹，金波流玉徽。忘言我造适，瞪视君无违。
但令静胜躁，自使癯者肥。不待蘧生年，从此知昔非。

   卷320_18 【南亭晓坐因以示璩】权德舆
隐几日无事，风交松桂枝。园庐含晓霁，草木发华姿。
迹似南山隐，官从小宰移。万殊同野马，方寸即灵龟。
弱质常多病，流年近始衰。图书传授处，家有一男儿。

   卷320_35 【诫言】权德舆
言之或未行，前哲所不取。方寸虽浩然，因之三缄口。

   卷321_8 【奉和鄜州刘大夫麦秋出师遮虏有怀中朝亲故】权德舆
天子爱全才，故人雄外台。绿油登上将，青绶亚中台。
亭障鸣笳入，风云转旆来。兰坊分杳杳，麦垄望莓莓。
月向雕弓满，莲依宝剑开。行师齐鹤列，锡马尽龙媒。
壮志征染甫，嘉招萃楚材。千寻推直干，百炼去纤埃。
间阔劳相望，欢言幸早陪。每联花下骑，几泛竹间杯。
芳讯双鱼远，流年两鬓催。何时介圭觐，携手咏康哉。

   卷322_10 【同陆太祝鸿渐崔法曹载华见萧侍御留后…喜而有作三首】权德舆
专城书素至留台，忽报张纲揽辔回。
共看昨日蝇飞处，并是今朝鹊喜来。
鹤发州民拥使车，人人自说受恩初。
如今天下无冤气，乞为邦君雪谤书。
众人哺啜喜君醒，渭水由来不杂泾。
遮莫雪霜撩乱下，松枝竹叶自青青。

   卷322_19 【寄李衡州（时所居即衡州宅）】权德舆
片石丛花画不如，庇身三径岂吾庐。
主人千骑东方远，唯望衡阳雁足书。

   卷322_22 【马上赠虚公】权德舆
马足早尘深，飘缨又满襟。吾师有甘露，为洗此时心。

   卷322_35 【醉后戏赠苏九翛（苏常好读元鲁山文或劝入关者故戏之）】权德舆
白首书窗成巨儒，不知簪组遍屠沽。
劝君莫问长安路，且读鲁山于蒍于。

   卷323_5 【人日送房二十六侍御归越】权德舆
驿骑归时骢马蹄，莲花府映若邪溪。
帝城人日风光早，不惜离堂醉似泥。

   卷323_10 【送薛十九丈授将作主簿，分司东都，赋得春草】权德舆
芊芊远郊外，杳杳春岩曲。愁处映微波，望中连净绿。
日暮藉离觞，折芳心断续。

   卷324_4 【埇桥达奚四、于十九、陈大三侍御夜宴叙各赋二韵】权德舆
满树铁冠琼树枝，樽前烛下心相知。
明朝又与白云远，自古河梁多别离。

   卷324_9 【送李城门罢官归嵩阳（城门院在遗补院东）】权德舆
与君相识处，吏隐在墙东。启闭千门静，逢迎两掖通。
罢官多暇日，肄业有儒风。归去尘寰外，春山桂树丛。

   卷324_16 【送从弟谒员外叔父回归义兴】权德舆
异乡兄弟少，见尔自依然。来酌林中酒，去耕湖上田。
何朝逢暑雨，几夜泊鱼烟。馀力当勤学，成名贵少年。

   卷324_23 【送宇文文府赴行在】权德舆
送君当岁暮，斗酒破离颜。车骑拥寒水，雪云凝远山。
且安黄绶屈，莫羡白鸥闲。从此图南路，青云步武间。

   卷324_32 【送陆太祝赴湖南幕同用送字（三韵）】权德舆
不惮征路遥，定缘宾礼重。新知折柳赠，旧侣乘篮送。
此去佳句多，枫江接云梦。

   卷324_40 【岭上逢久别者又别】权德舆
十年曾一别，征路此相逢。马首向何处，夕阳千万峰。

   卷325_11 【奉和崔阁老清明日候许阁老交直之际…独行口号因以简赠】权德舆
紫禁宿初回，清明花乱开。相招直城外，远远上春台。
谏曹将列宿，几处期子玉。深竹与清泉，家家桃李鲜。
折芳行载酒，胜赏随君有。愁疾自无悰，临风一搔首。

   卷325_22 【腊日龙沙会绝句】权德舆
帘外寒江千里色，林中樽酒七人期。
宁知腊日龙沙会，却胜重阳落帽时。

   卷325_25 【丰城剑池驿感题】权德舆
龙剑昔未发，泥沙相晦藏。向非张茂先，孰辨斗牛光。
神物不自达，圣贤亦彷徨。我行丰城野，慷慨心内伤。

    卷326_1 【奉和韦谏议奉送水部家兄上后书情…呈两省阁老院长】权德舆
驷牡龙旂庆至今，一门儒服耀华簪。人望皆同照乘宝，
家风不重满籝金。护衣直夜南宫静，焚草清时左掖深。
何幸末班陪两地，阳春欲和意难任。

   卷326_25 【哭张十八校书（数日前辱书，未及还答，俄承凶讣）】权德舆
芸阁为郎一命初，桐州寄傲十年馀。魂随逝水归何处，
名在新诗众不如。蹉跎江浦生华发，牢落寒原会素车。
更忆八行前日到，含凄为报秣陵书。

   卷327_9 【赠梁国惠康公主挽歌词二首】权德舆
外馆嫔仪贵，中参睿渥深。初笄横白玉，盛服镂黄金。
风度箫声远，河低婺彩沈。夜台留册谥，凄怆即徽音。
杳霭异湘川，飘飖驾紫烟。凤楼人已去，鸾镜月空悬。
雾湿汤沐地，霜凝脂粉田。音容无处所，应在玉皇前。

   卷327_29 【三妇诗】权德舆
大妇刺绣文，中妇缝罗裙。小妇无所作，娇歌遏行云。
丈人且安坐，金炉香正薰。

   卷328_6 【古乐府】权德舆
风光澹荡百花吐，楼上朝朝学歌舞。身年二八婿侍中，
幼妹承恩兄尚主。绿窗珠箔绣鸳鸯，侍婢先焚百和香。
莺啼日出不知曙，寂寂罗帏春梦长。

   卷329_10 【病中寓直代书题寄】权德舆
愚夫何所任，多病感君深。自谓青春壮，宁知白发侵。
寝兴劳善祝，疏懒愧良箴。寂寞闻宫漏，那堪直夜心。

   卷329_17 【新月与儿女夜坐听琴举酒】权德舆
泥泥露凝叶，骚骚风入林。以兹皓月圆，不厌良夜深。
列坐屏轻箑，放怀弦素琴。儿女各冠笄，孙孩绕衣襟。
乃知大隐趣，宛若沧洲心。方结偕老期，岂惮华发侵。
笑语向兰室，风流传玉音。愧君袖中字，价重双南金。

   卷329_27 【中书宿斋有寄】权德舆
铜壶漏滴斗阑干，泛滟金波照露盘。
遥想洞房眠正熟，不堪深夜凤池寒。

   卷329_43 【句】权德舆
耒水波纹细，湘江竹叶轻。（耒口，见《衡州名胜志》）。
古时楼上清明夜，月照楼前撩乱花。今日成阴复成子，
可怜春尽未归家。（见《野客从谈》）
新妇矶头云半敛，女儿滩畔月初明。（见《野客丛谈》）
回合千峰里，晴光似画图。
征车随反照，候吏映白云。（《石塘路有怀院中诸公》）

   卷330_11 【享文恭太子庙乐章】许孟容
觞牢具品，管弦有节。祝道寅恭，神仪昭晰。
桐珪早贵，象辂追设。磬达乐成，降歆丰洁。

   卷330_15 【春日雪以回文绝句呈张荐权德舆】潘孟阳
春梅杂落雪，发树几花开。真须尽兴饮，仁里愿同来。

   卷331_2 【题武担寺西台】段文昌
秋天如镜空，楼阁尽玲珑。水暗馀霞外，山明落照中。
鸟行看渐远，松韵听难穷。今日登临意，多欢语笑同。

   卷331_6 【和段相公登武担寺西台】姚向
开阁锦城中，馀闲访梵宫。九层连昼景，万象写秋空。
天半将身到，江长与海通。提携出尘土，曾是穆清风。

   卷331_12 【和段相公登武担寺西台】姚康
松径引清风，登台古寺中。江平沙岸白，日下锦川红。
疏树山根净，深云鸟迹穷。自惭陪末席，便与九霄通。

   卷332_8 【忆江南旧游二首】羊士谔
山阴道上桂花初，王谢风流满晋书。
曾作江南步从事，秋来还复忆鲈鱼。
曲水三春弄彩毫，樟亭八月又观涛。
金罍几醉乌程酒，鹤舫闲吟把蟹螯。

   卷332_24 【和窦吏部雪中寓直】羊士谔
瑞花飘朔雪，灏气满南宫。迢递层城掩，徘徊午夜中。
金闺通籍恨，银烛直庐空。谁问乌台客，家山忆桂丛。

   卷332_29 【乾元初，严黄门自京兆少尹贬牧巴郡…十四韵刻于石壁】羊士谔
石座双峰古，云泉九曲深。寂寥疏凿意，芜没岁时侵。
绕席流还壅，浮杯咽复沉。追怀王谢侣，更似会稽岑。
谁谓天池翼，相期宅畔吟。光辉轻尺璧，然诺重黄金。
几醉东山妓，长悬北阙心。蕙兰留杂佩，桃李想华簪。
闭阁余何事，鸣驺亦屡寻。轩裳遵往辙，风景憩中林。
横吹多凄调，安歌送好音。初筵方侧弁，故老忽沾襟。
盛世当弘济，平生谅所钦。无能愧陈力，惆怅拂瑶琴。

   卷332_38 【书楼怀古】羊士谔
何独文翁化，风流与代深。泉云无旧辙，骚雅有遗音。
远目穷巴汉，闲情阅古今。忘言意不极，日暮但横琴。

   卷332_51 【斋中有兽皮茵偶成咏】羊士谔
逸才岂凡兽，服猛愚人得。山泽生异姿，蒙戎蔚佳色。
青毡持与藉，重锦裁为饰。卧阁幸相宜，温然承宴息。

   卷332_65 【梁国惠康公主挽歌词二首（驸马即司空于公之子）】羊士谔
汤沐成陈迹，山林遂寂寥。鹊飞应织素，凤起独吹箫。
玉殿中参罢，云輧上汉遥。皇情非不极，空辍未央朝。
授册荣天使，陈诗感圣恩。山河启梁国，缟素及于门。
泉向金卮咽，霜来玉树繁。都人听哀挽，泪尽望寒原。

   卷332_74 【郡楼怀长安亲友】羊士谔
残暑三巴地，沉阴八月天。气昏高阁雨，梦倦下帘眠。
愁鬓华簪小，归心社燕前。相思杜陵野，沟水独潺湲。

   卷332_88 【赴资阳经嶓冢山（汉水所出，元和三年已授此官）】羊士谔
宁辞旧路驾朱轓，重使疲人感汉恩。
今日鸣驺到嶓峡，还胜博望至河源。

   卷332_89 【郡中言怀寄西川萧员外】羊士谔
功名无力愧勤王，已近终南得草堂。身外尽归天竺偈，
腰间唯有会稽章。何时腊酒逢山客，可惜梅枝亚石床。
岁晚我知仙客意，悬心应在白云乡。

   卷332_92 【乱后曲江】羊士谔
忆昔曾游曲水滨，春来长有探春人。
游春人静空地在，直至春深不似春。

   卷332_95 【句】羊士谔
风泉留古韵，笙磬想遗音。
桂朽有遗馥，莺飞安可待。
尘沙蔼如雾，长波惊飙度。雁起汀洲寒，马嘶高城暮。
银釭倦秋馆，绮瑟瞻永路。重有携手期，清光倚玉树。
（以上见张为《主客图》）。

   卷333_7 【和卢谏议朝回书情即事寄两省阁老兼呈二起居谏院诸院长】杨巨源
宠位资寂用，回头怜二疏。超遥比鹤性，皎洁同僧居。
华组澹无累，单床欢有馀。题诗天风洒，属思红霞舒。
蔼蔼延閤东，晨光映林初。炉香深内殿，山色明前除。
对客默焚稿，何人知谏书。全仁气逾劲，大辨言甚徐。
逸步寄青琐，闲吟亲绮疏。清辉被鸾渚，瑞蔼含龙渠。
谢监营野墅，陶公爱吾庐。悠然远者怀，圣代飘长裾。
端弼缉元化，至音生太虚。一戎殄欃枪，重译充储胥。
借地种寒竹，看云忆春蔬。灵机栖杳冥，谈笑登轩车。
晚迹识麒麟，秋英见芙蕖。危言直且庄，旷抱郁以摅。
志业耿冰雪，光容粲璠玙。时贤俨仙掖，气谢心何如。

   卷333_8 【奉酬窦郎中早入省苦寒见寄】杨巨源
玄冥怒含风，群物戒严节。空山顽石破，幽涧层冰裂。
题诗金华彦，接武丹霄烈。旷怀玉京云，孤唱粉垣雪。
穷阴总凝沍，正气直肃杀。天狼看坠地，霜兔敢拒穴。
悠然蓬蒿士，亦得奉朝谒。羸骖苦迟迟，单仆怨切切。
端闱仙阶邃，广陌冻桥滑。旭日鸳鹭行，瑞烟芙蓉阙。
司寒申郑重，成岁在凛冽。谢监逢酒时，袁生闭门月。
渐思霜霰减，欲报阳和发。谁家挟纩心，何地当垆热。
惨舒能一改，恭听远者说。

   卷333_14 【乌啼曲赠张评事】杨巨源
可怜杨叶复杨花，雪净烟深碧玉家。乌栖不定枝条弱，
城头夜半声哑哑。浮萍流荡门前水，任罥芙蓉莫堕沙。

   卷333_28 【春雪题兴善寺广宣上人竹院】杨巨源
皎洁青莲客，焚香对雪朝。竹内催淅沥，花雨让飘飖。
触石和云积，萦池拂水消。只应将日月，颜色不相饶。

   卷333_36 【和权相公南园闲涉寄广宣上人】杨巨源
浩气抱天和，闲园载酒过。步因秋景旷，心向晚云多。
翠玉思回凤，玄珠肯在鹅。问师登几地，空性奈诗何。

   卷333_40 【送定法师归蜀，法师即红楼院供奉广宣上人兄弟】杨巨源
凤城初日照红楼，禁寺公卿识惠休。诗引棣华沾一雨，
经分贝叶向双流。孤猿学定前山夕，远雁伤离几地秋。
空性碧云无处所，约公曾许剡溪游。

   卷333_67 【赠史开封】杨巨源
天低荒草誓师坛，邓艾心知战地宽。鼓角迥临霜野曙，
旌旗高对雪峰寒。五营向水红尘起，一剑当风白日看。
曾从伏波征绝域，碛西蕃部怯金鞍。

   卷333_74 【张郎中段员外初直翰林报寄长句】杨巨源
秋空如练瑞云明，天上人间莫问程。丹凤词头供二妙，
金銮殿角直三清。方瞻北极临星月，犹向南班滞姓名。
启沃朝朝深禁里，香炉烟外是公卿。

   卷333_90 【别鹤词送令狐校书之桂府】杨巨源
海鹤一为别，高程方窅然。影摇江汉路，思结潇湘天。
皎然仰白日，真姿栖紫烟。含情九霄际，顾侣五云前。
遐心属清都，凄响激朱弦。超遥闻风雨，迢递各山川。
东南信多水，会合当有年。雌飞唳冥冥，此意何由传。

   卷333_94 【春日奉献圣寿无疆词十首】杨巨源
文物京华盛，讴歌国步康。瑶池供寿酒，银汉丽宸章。
灵雨含双阙，雷霆肃万方。代推仙祚远，春共圣恩长。
凤扆临花暖，龙垆旁日香。遥知千万岁，天意奉君王。
鸳鹭彤庭际，轩车绮陌前。九城多好色，万井半祥烟。
人醉逢尧酒，莺歌答舜弦。花明御沟水，香暖禁城天。
赐宴文逾盛，徵歌物更妍。无穷艳阳月，长照太平年。
云陛临黄道，天门在碧虚。大明含睿藻，元气抱宸居。
戈偃征苗后，诗传宴镐初。年华富仙苑，时哲满公车。
化入絪缊大，恩垂涣汗馀。悠然万方静，风俗揖华胥。
玉漏飘青琐，金铺丽紫宸。云山九门曙，天地一家春。
瑞霭方呈赏，暄风本配仁。岩廊开凤翼，水殿压鳌身。
文雅逢明代，欢娱及贱臣。年年未央阙，恩共物华新。
垂拱乾坤正，欢心品类同。紫烟含北极，玄泽付东风。
珠缀留晴景，金茎直晓空。发生资盛德，交泰让全功。
间气登三事，祥光启四聪。遐荒似川水，天外亦朝宗。
代是文明昼，春当宴喜时。垆烟添柳重，宫漏出花迟。
汉典方宽律，周官正采诗。碧宵传凤吹，红旭在龙旗。
造化膺神契，阳和沃圣思。无因随百兽，率舞奉丹墀。
睿德符玄化，芳情翊太和。日轮皇鉴远，天仗圣朝多。
曙色含金榜，晴光转玉珂。中宫陈广乐，元老进赓歌。
莲叶看龟上，桐花识凤过。小臣空击壤，沧海是恩波。
物象朝高殿，簪裾溢上京。春当九衢好，天向万方明。
乐报箫韶发，杯看沆瀣生。芙蓉丹阙暖，杨柳玉楼晴。
阊阖开中禁，衣裳俨太清。南山同圣寿，长对凤凰城。
日上苍龙阙，香含紫禁林。晴光五云叠，春色九重深。
赏叶元和德，文垂雅颂音。景云随御辇，颢气在宸襟。
永保无疆寿，长怀不战心。圣朝多庆赐，琼树粉墙阴。
化洽生成遂，功宣动植知。瑞凝三秀草，春入万年枝。
凤掖嘉言进，鸳行喜气随。仗临丹地近，衣对碧山垂。
渥泽方柔远，聪明本听卑。愿同东观士，长对汉威仪。

   卷333_114 【答振武李逢吉判官】杨巨源
近来时辈都无兴，把酒皆言肺病同。
唯有单于李评事，不将华发负春风。

   卷333_121 【题清凉寺】杨巨源
凭槛霏微松树烟，陶潜曾用道林钱。
一声寒磬空心晓，花雨知从第几天。

   卷333_125 【艳女词】杨巨源
露井桃花发，双双燕并飞。美人姿态里，春色上罗衣。
自爱频开镜，时羞欲掩扉。心知行路客，遥惹五香归。

   卷333_135 【和裴舍人观田尚书出猎】杨巨源
圣代司空比玉清，雄藩观猎见皇情。云禽已觉高无益，
霜兔应知狡不成。飞鞚拥尘寒草尽，弯弓开月朔风生。
今朝始贺将军贵，紫禁诗人看旆旌。

   卷333_142 【句】杨巨源
三刀梦益州，一箭取辽城。（以下见《纪事》）。
伊陟无闻祖，韦贤不到孙。

   卷334_2 【八月十七日夜书怀】令狐楚
三五既不留，二八又还过。金蟾著未出，玉树悲稍破。
谁向西园游，空归北堂卧。佳期信难得，永夕无可奈。
抚枕独高歌，烦君为予和。

   卷334_4 【和寄窦七中丞】令狐楚
仙吏秦峨别，新诗鄂渚来。才推今北斗，职赋旧三台。
雕镂心偏许，缄封手自开。何年相赠答，却得到中台。

   卷334_21 【春闺思】令狐楚
戴胜飞晴野，凌澌下浊河。春风楼上望，谁见泪痕多。

   卷334_27 【思君恩】令狐楚
小苑莺歌歇，长门蝶舞多。眼看春又去，翠辇不经过。

   卷335_3 【白二十二侍郎有双鹤留在洛下予西园多野水长松…请之】裴度
闻君有双鹤，羁旅洛城东。未放归仙去，何如乞老翁。
且将临野水，莫闭在樊笼。好是长鸣处，西园白露中。

   卷335_5 【酬张秘书因寄马赠诗】裴度
满城驰逐皆求马，古寺闲行独与君。代步本惭非逸足，
缘情何幸枉高文。若逢佳丽从将换，莫共驽骀角出群。
飞控著鞭能顾我，当时王粲亦从军。

   卷335_9 【至日登乐游园】裴度
阴律随寒改，阳和应节生。祥云观魏阙，瑞气映秦城。
验炭论时政，书云受岁盈。晷移长日至，雾敛远霄清。
景暖仙梅动，风柔御柳倾。那堪封得意，空对物华情。

   卷335_16 【凉风亭睡觉】裴度
饱食缓行新睡觉，一瓯新茗侍儿煎。
脱巾斜倚绳床坐，风送水声来耳边。

   卷336_22 【暮行河堤上】韩愈
暮行河堤上，四顾不见人。衰草际黄云，感叹愁我神。
夜归孤舟卧，展转空及晨。谋计竟何就，嗟嗟世与身。

   卷337_22 【马厌谷】韩愈
马厌谷兮，士不厌糠籺；土被文绣兮，士无短褐。
彼其得志兮，不我虞；一朝失志兮，其何如。已焉哉，
嗟嗟乎鄙夫。

   卷337_27 【利剑】韩愈
利剑光耿耿，佩之使我无邪心。故人念我寡徒侣，
持用赠我比知音。我心如冰剑如雪，不能刺谗夫，
使我心腐剑锋折。决云中断开青天，噫！
剑与我俱变化归黄泉。

   卷338_4 【汴泗交流赠张仆射（建封）】韩愈
汴泗交流郡城角，筑场十步平如削。短垣三面缭逶迤，
击鼓腾腾树赤旗。新秋朝凉未见日，公早结束来何为。
分曹决胜约前定，百马攒蹄近相映。球惊杖奋合且离，
红牛缨绂黄金羁。侧身转臂著马腹，霹雳应手神珠驰。
超遥散漫两闲暇，挥霍纷纭争变化。发难得巧意气粗，
欢声四合壮士呼。此诚习战非为剧，岂若安坐行良图。
当今忠臣不可得，公马莫走须杀贼。

   卷338_5 【忽忽】韩愈
忽忽乎余未知生之为乐也，愿脱去而无因。
安得长翮大翼如云生我身，乘风振奋出六合。
绝浮尘，死生哀乐两相弃，是非得失付闲人。

   卷338_9 【条山苍（中条山在黄河之西）】韩愈
条山苍，河水黄。浪波沄沄去，松柏在山冈。

   卷338_16 【古意】韩愈
太华峰头玉井莲，开花十丈藕如船。冷比雪霜甘比蜜，
一片入口沈痾痊。我欲求之不惮远，青壁无路难夤缘。
安得长梯上摘实，下种七泽根株连。

   卷338_20 【永贞行】韩愈
君不见太皇谅阴未出令，小人乘时偷国柄。
北军百万虎与貔，天子自将非他师。一朝夺印付私党，
懔懔朝士何能为。狐鸣枭噪争署置，睗睒跳踉相妩媚。
夜作诏书朝拜官，超资越序曾无难。公然白日受贿赂，
火齐磊落堆金盘。元臣故老不敢语，昼卧涕泣何汍澜。
董贤三公谁复惜，侯景九锡行可叹。国家功高德且厚，
天位未许庸夫干。嗣皇卓荦信英主，文如太宗武高祖。
膺图受禅登明堂，共流幽州鲧死羽。四门肃穆贤俊登，
数君匪亲岂其朋。郎官清要为世称，荒郡迫野嗟可矜。
湖波连天日相腾，蛮俗生梗瘴疠烝。江氛岭祲昏若凝，
一蛇两头见未曾。怪鸟鸣唤令人憎，蛊虫群飞夜扑灯。
雄虺毒螫堕股肱，食中置药肝心崩。左右使令诈难凭，
慎勿浪信常兢兢。吾尝同僚情可胜，具书目见非妄征，
嗟尔既往宜为惩。

   卷339_6 【送区弘南归】韩愈
穆昔南征军不归，虫沙猿鹤伏以飞。汹汹洞庭莽翠微，
九疑镵天荒是非。野有象犀水贝玑，分散百宝人士稀。
我迁于南日周围，来见者众莫依俙。爰有区子荧荧晖，
观以彝训或从违。我念前人譬葑菲，落以斧引以纆徽。
虽有不逮驱騑騑，或采于薄渔于矶。服役不辱言不讥，
从我荆州来京畿。离其母妻绝因依，嗟我道不能自肥。
子虽勤苦终何希，王都观阙双巍巍。腾蹋众骏事鞍鞿，
佩服上色紫与绯。独子之节可嗟唏，母附书至妻寄衣。
开书拆衣泪痕晞，虽不敕还情庶几。朝暮盘羞恻庭闱，
幽房无人感伊威。人生此难馀可祈，子去矣时若发机。
蜃沉海底气升霏，彩雉野伏朝扇翚。处子窈窕王所妃，
苟有令德隐不腓。况今天子铺德威，蔽能者诛荐受禨。
出送抚背我涕挥，行行正直慎脂韦。业成志树来颀颀，
我当为子言天扉。

   卷339_9 【青青水中蒲三首】韩愈
青青水中蒲，下有一双鱼。君今上陇去，我在与谁居。
青青水中蒲，长在水中居。寄语浮萍草，相随我不如。
青青水中蒲，叶短不出水。妇人不下堂，行子在万里。

   卷339_35 【送石洪处士赴河阳幕得起字】韩愈
长把种树书，人云避世士。忽骑将军马，自号报恩子。
风云入壮怀，泉石别幽耳。钜鹿师欲老，常山险犹恃。
岂惟彼相忧，固是吾徒耻。去去事方急，酒行可以起。

   卷340_2 【醉留东野】韩愈
昔年因读李白杜甫诗，长恨二人不相从。吾与东野生并世，
如何复蹑二子踪。东野不得官，白首夸龙钟。韩子稍奸黠，
自惭青蒿倚长松。低头拜东野，原得终始如駏蛩。
东野不回头，有如寸筳撞巨钟。我愿身为云，
东野变为龙。四方上下逐东野，虽有离别无由逢。

   卷340_7 【谁氏子】韩愈
非痴非狂谁氏子，去入王屋称道士。白头老母遮门啼，
挽断衫袖留不止。翠眉新妇年二十，载送还家哭穿市。
或云欲学吹凤笙，所慕灵妃媲萧史。又云时俗轻寻常，
力行险怪取贵仕。神仙虽然有传说，知者尽知其妄矣。
圣君贤相安可欺，乾死穷山竟何俟。呜呼余心诚岂弟，
愿往教诲究终始。罚一劝百政之经，不从而诛未晚耳。
谁其友亲能哀怜，写吾此诗持送似。

   卷340_9 【送无本师归范阳（贾岛初为浮屠，名无本）】韩愈
无本于为文，身大不及胆。吾尝示之难，勇往无不敢。
蛟龙弄角牙，造次欲手揽。众鬼囚大幽，下觑袭玄窞。
天阳熙四海，注视首不颔。鲸鹏相摩窣，两举快一啖。
夫岂能必然，固已谢黯黮。狂词肆滂葩，低昂见舒惨。
奸穷怪变得，往往造平澹。蜂蝉碎锦缬，绿池披菡萏。
芝英擢荒榛，孤翮起连菼。家住幽都远，未识气先感。
来寻吾何能，无殊嗜昌歜。始见洛阳春，桃枝缀红糁。
遂来长安里，时卦转习坎。老懒无斗心，久不事铅椠。
欲以金帛酬，举室常bC颔。念当委我去，雪霜刻以憯。
狞飙搅空衢，天地与顿撼。勉率吐歌诗，慰女别后览。

   卷340_11 【双鸟诗】韩愈
双鸟海外来，飞飞到中州。一鸟落城市，一鸟集岩幽。
不得相伴鸣，尔来三千秋。两鸟各闭口，万象衔口头。
春风卷地起，百鸟皆飘浮。两鸟忽相逢，百日鸣不休。
有耳聒皆聋，有口反自羞。百舌旧饶声，从此恒低头。
得病不呻唤，泯默至死休。雷公告天公，百物须膏油。
自从两鸟鸣，聒乱雷声收。鬼神怕嘲咏，造化皆停留。
草木有微情，挑抉示九州。虫鼠诚微物，不堪苦诛求。
不停两鸟鸣，百物皆生愁。不停两鸟鸣，自此无春秋。
不停两鸟鸣，日月难旋輈。不停两鸟鸣，大法失九畴。
周公不为公，孔丘不为丘。天公怪两鸟，各捉一处囚。
百虫与百鸟，然后鸣啾啾。两鸟既别处，闭声省愆尤。
朝食千头龙，暮食千头牛。朝饮河生尘，暮饮海绝流。
还当三千秋，更起鸣相酬。

   卷340_20 【卢郎中云夫寄示送盘谷子诗两章，歌以和之】韩愈
昔寻李愿向盘谷，正见高崖巨壁争开张。是时新晴天井溢，
谁把长剑倚太行。冲风吹破落天外，飞雨白日洒洛阳。
东蹈燕川食旷野，有馈木蕨芽满筐。马头溪深不可厉，
借车载过水入箱。平沙绿浪榜方口，雁鸭飞起穿垂杨。
穷探极览颇恣横，物外日月本不忙。归来辛苦欲谁为，
坐令再往之计堕眇芒。闭门长安三日雪，推书扑笔歌慨慷。
旁无壮士遣属和，远忆卢老诗颠狂。开缄忽睹送归作，
字向纸上皆轩昂。又知李侯竟不顾，方冬独入崔嵬藏。
我今进退几时决，十年蠢蠢随朝行。家请官供不报答，
何异雀鼠偷太仓。行抽手版付丞相，不等弹劾还耕桑。

   卷340_24 【寄崔二十六立之】韩愈
西城员外丞，心迹两屈奇。往岁战词赋，不将势力随。
下驴入省门，左右惊纷披。傲兀坐试席，深丛见孤罴。
文如翻水成，初不用意为。四座各低面，不敢捩眼窥。
升阶揖侍郎，归舍日未欹。佳句喧众口，考官敢瑕疵。
连年收科第，若摘颔底髭。回首卿相位，通途无他岐。
岂论校书郎，袍笏光参差。童稚见称说，祝身得如斯。
侪辈妒且热，喘如竹筒吹。老妇愿嫁女，约不论财赀。
老翁不量分，累月笞其儿。搅搅争附托，无人角雄雌。
由来人间事，翻覆不可知。安有巢中鷇，插翅飞天陲。
驹麛著爪牙，猛虎借与皮。汝头有缰系，汝脚有索縻。
陷身泥沟间，谁复禀指撝。不脱吏部选，可见偶与奇。
又作朝士贬，得非命所施。客居京城中，十日营一炊。
逼迫走巴蛮，恩爱座上离。昨来汉水头，始得完孤羁。
桁挂新衣裳，盎弃食残糜。苟无饥寒苦，那用分高卑。
怜我还好古，宦途同险巇。每旬遗我书，竟岁无差池。
新篇奚其思，风幡肆逶迤。又论诸毛功，劈水看蛟螭。
雷电生睒睗，角鬣相撑披。属我感穷景，抱华不能摛。
唱来和相报，愧叹俾我疵。又寄百尺彩，绯红相盛衰。
巧能喻其诚，深浅抽肝脾。开展放我侧，方餐涕垂匙。
朋交日凋谢，存者逐利移。子宁独迷误，缀缀意益弥。
举头庭树豁，狂飙卷寒曦。迢递山水隔，何由应埙篪。
别来就十年，君马记騧骊。长女当及事，谁助出帨缡。
诸男皆秀朗，几能守家规。文字锐气在，辉辉见旌麾。
摧肠与戚容，能复持酒卮。我虽未耋老，发秃骨力羸。
所馀十九齿，飘飖尽浮危。玄花著两眼，视物隔褷褵。
燕席谢不诣，游鞍悬莫骑。敦敦凭书案，譬彼鸟黏黐。
且吾闻之师，不以物自隳。孤豚眠粪壤，不慕太庙牺。
君看一时人，几辈先腾驰。过半黑头死，阴虫食枯骴。
欢华不满眼，咎责塞两仪。观名计之利，讵足相陪裨。
仁者耻贪冒，受禄量所宜。无能食国惠，岂异哀癃罢。
久欲辞谢去，休令众睢睢。况又婴疹疾，宁保躯不赀。
不能前死罢，内实惭神祇。旧籍在东郡，茅屋枳棘篱。
还归非无指，灞渭扬春澌。生兮耕吾疆，死也埋吾陂。
文书自传道，不仗史笔垂。夫子固吾党，新恩释衔羁。
去来伊洛上，相待安罛箄。我有双饮盏，其银得朱提。
黄金涂物象，雕镌妙工倕。乃令千里鲸，幺麽微螽斯。
犹能争明月，摆掉出渺瀰。野草花叶细，不辨薋菉葹。
绵绵相纠结，状似环城陴。四隅芙蓉树，擢艳皆猗猗。
鲸以兴君身，失所逢百罹。月以喻夫道，黾勉励莫亏。
草木明覆载，妍丑齐荣萎。愿君恒御之，行止杂燧觿。
异日期对举，当如合分支。

   卷341_17 【南山有高树行赠李宗闵】韩愈
南山有高树，花叶何衰衰。上有凤凰巢，凤凰乳且栖。
四旁多长枝，群鸟所托依。黄鹄据其高，众鸟接其卑。
不知何山鸟，羽毛有光辉。飞飞择所处，正得众所希。
上承凤凰恩，自期永不衰。中与黄鹄群，不自隐其私。
下视众鸟群，汝徒竟何为。不知挟丸子，心默有所规。
弹汝枝叶间，汝翅不觉摧。或言由黄鹄，黄鹄岂有之。
慎勿猜众鸟，众鸟不足猜。无人语凤凰，汝屈安得知。
黄鹄得汝去，婆娑弄毛衣。前汝下视鸟，各议汝瑕疵。
汝岂无朋匹，有口莫肯开。汝落蒿艾间，几时复能飞。
哀哀故山友，中夜思汝悲。路远翅翎短，不得持汝归。

   卷342_7 【晚寄张十八助教周郎博士（张籍、周况也）】韩愈
日薄风景旷，出归偃前檐。晴云如擘絮，新月似磨镰。
田野兴偶动，衣冠情久厌。吾生可携手，叹息岁将淹。

   卷342_16 【谴疟鬼】韩愈
屑屑水帝魂，谢谢无馀辉。如何不肖子，尚奋疟鬼威。
乘秋作寒热，翁妪所骂讥。求食欧泄间，不知臭秽非。
医师加百毒，熏灌无停机。灸师施艾炷，酷若猎火围。
诅师毒口牙，舌作霹雳飞。符师弄刀笔，丹墨交横挥。
咨汝之胄出，门户何巍巍。祖轩而父顼，未沫于前徽。
不修其操行，贱薄似汝稀。岂不忝厥祖，靦然不知归。
湛湛江水清，归居安汝妃。清波为裳衣，白石为门畿。
呼吸明月光，手掉芙蓉旂。降集随九歌，饮芳而食菲。
赠汝以好辞，咄汝去莫违。

   卷343_26 【峡石西泉（一作寒泉）】韩愈
居然鳞介不能容，石眼环环水一钟。
闻说旱时求得雨，只疑科斗是蛟龙。

   卷343_32 【学诸进士作精卫衔石填海】韩愈
鸟有偿冤者，终年抱寸诚。口衔山石细，心望海波平。
渺渺功难见，区区命已轻。人皆讥造次，我独赏专精。
岂计休无日，惟应尽此生。何惭刺客传，不著报雠名。

   卷343_53 【奉和虢州刘给事使君三堂新题二十一咏·荷池】韩愈
风雨秋池上，高荷盖水繁。未谙鸣摵摵，那似卷翻翻。

   卷343_55 【奉和虢州刘给事使君三堂新题二十一咏·柳巷】韩愈
柳巷还飞絮，春馀几许时。吏人休报事，公作送春诗。

   卷343_62 【奉和虢州刘给事使君三堂新题二十一咏·月池】韩愈
寒池月下明，新月池边曲。若不妒清妍，却成相映烛。

   卷343_66 【游城南十六首·落花】韩愈
已分将身著地飞，那羞践踏损光晖。
无端又被春风误，吹落西家不得归。

   卷343_71 【游城南十六首·题韦氏庄】韩愈
昔者谁能比，今来事不同。寂寥青草曲，散漫白榆风。
架倒藤全落，篱崩竹半空。宁须惆怅立，翻覆本无穷。

   卷343_76 【游城南十六首·楸树】韩愈
青幢紫盖立童童，细雨浮烟作彩笼。
不得画师来貌取，定知难见一生中。

    卷344_1 【送李尚书赴襄阳八韵得长字】韩愈
帝忧南国切，改命付忠良。壤画星摇动，旗分兽簸扬。
五营兵转肃，千里地还方。控带荆门远，飘浮汉水长。
赐书宽属郡，战马隔邻疆。纵猎雷霆迅，观棋玉石忙。
风流岘首客，花艳大堤倡。富贵由身致，谁教不自强。

   卷344_5 【晚春】韩愈
谁收春色将归去，慢绿妖红半不存。
榆荚只能随柳絮，等闲撩乱走空园。

   卷344_17 【同李二十八夜次襄城（李正封也）】韩愈
周楚仍连接，川原乍屈盘。云垂天不暖，尘涨雪犹乾。
印绶归台室，旌旗别将坛。欲知迎候盛，骑火万星攒。

   卷344_27 【晋公破贼回重拜台司，以诗示幕中宾客，愈奉和】韩愈
南伐旋师太华东，天书夜到册元功。将军旧压三司贵，
相国新兼五等崇。鹓鹭欲归仙仗里，熊罴还入禁营中。
长惭典午非材职，得就闲官即至公。

   卷344_44 【韶州留别张端公使君（时宪宗元和十四年十月）】韩愈
来往再逢梅柳新，别离一醉绮罗春。久钦江总文才妙，
自叹虞翻骨相屯。鸣笛急吹争落日，清歌缓送款行人。
已知奏课当征拜，那复淹留咏白蘋。

   卷344_57 【早春与张十八博士籍游杨尚书林亭…兼呈白冯二阁老】韩愈
墙下春渠入禁沟，渠冰初破满渠浮。
凤池近日长先暖，流到池时更不流。

   卷344_61 【同水部张员外籍曲江春游，寄白二十二舍人】韩愈
漠漠轻阴晚自开，青天白日映楼台。
曲江水满花千树，有底忙时不肯来。

   卷344_64 【送桂州严大夫同用南字（严谟也）】韩愈
苍苍森八桂，兹地在湘南。江作青罗带，山如碧玉篸。
户多输翠羽，家自种黄甘。远胜登仙去，飞鸾不假骖。

   卷345_15 【辞唱歌】韩愈
抑逼教唱歌，不解看艳词。坐中把酒人，岂有欢乐姿。
幸有伶者妇，腰身如柳枝。但令送君酒，如醉如憨痴。
声自肉中出，使人能逶随。复遣悭吝者，赠金不皱眉。
岂有长直夫，喉中声雌雌。君心岂无耻，君岂是女儿。
君教发直言，大声无休时。君教哭古恨，不肯复吞悲。
乍可阻君意，艳歌难可为。

   卷345_22 【池上絮】韩愈
池上无风有落晖，杨花晴后自飞飞。
为将纤质凌清镜，湿却无穷不得归。

   卷346_2 【望禁门松雪】王涯
宿云开霁景，佳气此时浓。瑞雪凝清禁，祥烟幂小松。
依稀鸳瓦出，隐映凤楼重。金阙晴光照，琼枝瑞色封。
叶铺全类玉，柯偃乍疑龙。讵比寒山上，风霜老昔容。

   卷346_11 【春闺思】王涯
雪尽萱抽叶，风轻水变苔。玉关音信断，又见发庭梅。

   卷346_22 【秋思赠远二首】王涯
当年只自守空帷，梦里关山觉别离。
不见乡书传雁足，唯看新月吐蛾眉。
厌攀杨柳临清阁，闲采芙蕖傍碧潭。
走马台边人不见，拂云堆畔战初酣。

    卷347_1 【御沟新柳】贾棱
御苑阳和早，章沟柳色新。托根偏近日，布叶乍迎春。
秀质方含翠，清阴欲庇人。轻云度斜景，多露滴行尘。
袅袅堪离赠，依依独望频。王孙如可赏，攀折在芳辰。

   卷347_11 【南至日隔仗望含元殿香炉（一作裴次元诗）】郭遵
冕旒亲负扆，卉服尽朝天。旸谷移初日，金炉出御烟。
芬馨流远近，散漫入貂蝉。霜仗凝逾白，朱栏映转鲜。
如看浮阙在，稍觉逐风迁。为沐皇家庆，来瞻羽卫前。

   卷348_8 【冬晚送友人使西蕃】陈羽
驿使向天西，巡羌复入氐。玉关晴有雪，砂碛雨无泥。
落泪军中笛，惊眠塞上鸡。逢春乡思苦，万里草萋萋。

   卷348_24 【长安早春言志】陈羽
九衢日暖树苍苍，万里吴人忆水乡。
汉主未曾亲羽猎，不知将底谏君王。

   卷348_25 【读苏属国传】陈羽
天山西北居延海，沙塞重重不见春。
肠断帝乡遥望日，节旄零落汉家臣。

   卷348_28 【和王中丞使君春日过高评事幽居】陈羽
风光满路旗幡出，林下高人待使君。
笑藉紫兰相向醉，野花千树落纷纷。

   卷348_30 【同韦中丞花下夜饮赠歌人】陈羽
银烛煌煌半醉人，娇歌宛转动朱唇。
繁花落尽春风里，绣被郎官不负春。

   卷348_50 【观朱舍人归葬吴中】陈羽
翩翩绛旐寒流上，行引东归万里魂。
几处州人临水哭，共看遗草有王言。

   卷348_53 【宿淮阴作】陈羽
秋灯点点淮阴市，楚客联樯宿淮水。
夜深风起鱼鳖腥，韩信祠堂明月里。

   卷349_5 【寓兴】欧阳詹
桃李有奇质，樗栎无妙姿。皆承庆云沃，一种春风吹。
美恶苟同归，喧嚣徒尔为。相将任玄造，聊醉手中卮。

   卷349_8 【自淮中却赴洛途中作】欧阳詹
惆怅策疲马，孤蓬被风吹。昨东今又西，冉冉长路岐。
岁晚树无叶，夜寒霜满枝。旅人恒苦辛，冥寞天何知。

   卷349_14 【徐十八晦落第】欧阳詹
嘉谷不夏熟，大器当晚成。徐生异凡鸟，安得非时鸣。
汲汲有所为，驱驱无本情。懿哉苍梧凤，终见排云征。

   卷349_24 【赋得秋河曙耿耿送郭秀才应举】欧阳詹
月没天欲明，秋河尚凝白。皑皑积光素，耿耿横虚碧。
南斗接，北辰连，空濛鸿洞浮高天。荡荡漫漫皆晶然，
实类平芜流大川。星为潭底珠，云是波中烟。
鸡唱漏尽东方作，曲渚苍苍晓霜落。雁叫疑从清浅惊，
凫声似在沿洄泊。并州细侯直下孙，才应秋赋怀金门。
念排云汉将飞翻，仰之踊跃当华轩。夜来陪饯欧阳子，
偶坐通宵见深旨。心知慷慨日昭然，前程心在青云里。

   卷349_28 【送少微上人归德峰】欧阳詹
不负人间累，栖身任所从。灰心闻密行，菜色见羸容。
幻世方同悟，深居愿继踪。孤云与禅诵，到后在何峰。

   卷349_32 【除夜长安客舍】欧阳詹
十上书仍寝，如流岁又迁。望家思献寿，算甲恨长年。
虚牖传寒柝，孤灯照绝编。谁应问穷辙，泣尽更潸然。

   卷349_35 【九日广陵同陈十五先辈登高怀林十二先辈】欧阳詹
客路重阳日，登高寄上楼。风烟今令节，台阁古雄州。
泛菊聊斟酒，持萸懒插头。情人共惆怅，良久不同游。

   卷349_42 【元日陪早朝】欧阳詹
斗柄东回岁又新，邃旒南面挹来宾。和光仿佛楼台晓，
休气氛氲天地春。仪籥不唯丹穴鸟，称觞半是越裳人。
江皋腐草今何幸，亦与恒星拱北辰。

   卷349_44 【咏德上太原李尚书】欧阳詹
那以公方郭细侯，并州非复旧并州。九重帝宅司丹地，
十万兵枢拥碧油。锵玉半为趋閤吏，腰金皆是走庭流。
王褒见德空知颂，身在三千最上头。

   卷349_47 【蜀门与林蕴分路后屡有山川似闽中因寄林蕴蕴亦闽人也】欧阳詹
村步如延寿，川原似福平。无人相共识，独自故乡情。

   卷349_56 【题秦岭】欧阳詹
南下斯须隔帝乡，北行一步掩南方。
悠悠烟景两边意，蜀客秦人各断肠。

   卷349_60 【与林蕴同之蜀途次嘉陵江认得越鸟声呈林林亦闽中人也】欧阳詹
正是闽中越鸟声，几回留听暗沾缨。
伤心激念君深浅，共有离乡万里情。

   卷349_77 【赠山南严兵马使（即仆射堂弟也）】欧阳詹
为雁为鸿弟与兄，如雕如鹗杰连英。
天旋地转烟云黑，共鼓长风六合清。

   卷350_3 【唐铙歌鼓吹曲十二篇·隋乱既极唐师…为晋阳武第一】柳宗元
晋阳武，奋义威。炀之渝，德焉归。氓毕屠，绥者谁。
皇烈烈，专天机。号以仁，扬其旗。日之升，九土晞。
斥田坼，流洪辉。有其二，翼馀隋。斫枭鷔，连熊螭。
枯以肉，勍者羸。后土荡，玄穹弥。合之育，莽然施。
惟德辅，庆无期。

   卷351_3 【酬韶州裴曹长使君寄道州吕八大使因以见示二十韵一首】柳宗元
金马尝齐入，铜鱼亦共颁。疑山看积翠，浈水想澄湾。
标榜同惊俗，清明两照奸。乘轺参孔仅，按节服侯狦。
贾傅辞宁切，虞童发未sG。秉心方的的，腾口任es々。
圣理高悬象，爰书降罚锾。德风流海外，和气满人寰。
御魅恩犹贷，思贤泪自潸。在亡均寂寞，零落间惸鳏。
夙志随忧尽，残肌触瘴m5。月光摇浅濑，风韵碎枯菅。
海俗衣犹卉，山夷髻不鬟。泥沙潜虺蜮，榛莽斗豺獌。
循省诚知惧，安排只自憪。食贫甘莽卤，被褐谢斓斒。
远物裁青罽，时珍馔白鹇。长捐楚客佩，未赐大夫环。
异政徒云仰，高踪不可攀。空劳慰憔悴，妍唱剧妖娴。

   卷351_7 【晨诣超师院读禅经】柳宗元
汲井漱寒齿，清心拂尘服。闲持贝叶书，步出东斋读。
真源了无取，妄迹世所逐。遗言冀可冥，缮性何由熟。
道人庭宇静，苔色连深竹。日出雾露馀，青松如膏沐。
澹然离言说，悟悦心自足。

   卷351_26 【诏追赴都二月至灞亭上】柳宗元
十一年前南渡客，四千里外北归人。
诏书许逐阳和至，驿路开花处处新。

   卷351_28 【同刘二十八哭吕衡州，兼寄江陵李元二侍御】柳宗元
衡岳新摧天柱峰，士林憔悴泣相逢。只令文字传青简，
不使功名上景钟。三亩空留悬磬室，九原犹寄若堂封。
遥想荆州人物论，几回中夜惜元龙。

   卷351_35 【清水驿丛竹天水赵云余手种一十二茎】柳宗元
檐下疏篁十二茎，襄阳从事寄幽情。
只应更使伶伦见，写尽雌雄双凤鸣。

   卷352_5 【柳州峒氓】柳宗元
郡城南下接通津，异服殊音不可亲。青箬裹盐归峒客，
绿荷包饭趁虚人。鹅毛御腊缝山罽，鸡骨占年拜水神。
愁向公庭问重译，欲投章甫作文身。

   卷352_6 【酬徐二中丞普宁郡内池馆即事见寄】柳宗元
鹓鸿念旧行，虚馆对芳塘。落日明朱槛，繁花照羽觞。
泉归沧海近，树入楚山长。荣贱俱为累，相期在故乡。

   卷352_16 【叠前】柳宗元
小学新翻墨沼波，羡君琼树散枝柯。
左家弄玉唯娇女，空觉庭前鸟迹多。

   卷352_30 【登蒲州石矶望横江口潭岛深迥斜对香零山】柳宗元
隐忧倦永夜，凌雾临江津。猿鸣稍已疏，登石娱清沦。
日出洲渚静，澄明皛无垠。浮晖翻高禽，沉景照文鳞。
双江汇西奔，诡怪潜坤珍。孤山乃北峙，森爽栖灵神。
洄潭或动容，岛屿疑摇振。陶埴兹择土，蒲鱼相与邻。
信美非所安，羁心屡逡巡。纠结良可解，纡郁亦已伸。
高歌返故室，自罔非所欣。

   卷352_33 【与崔策登西山（策字子符，集有送崔九序）】柳宗元
鹤鸣楚山静，露白秋江晓。连袂度危桥，萦回出林杪。
西岑极远目，毫末皆可了。重叠九疑高，微茫洞庭小。
迥穷两仪际，高出万象表。驰景泛颓波，遥风递寒筱。
谪居安所习，稍厌从纷扰。生同胥靡遗，寿比彭铿夭。
蹇连困颠踣，愚蒙怯幽眇。非令亲爱疏，谁使心神悄。
偶兹遁山水，得以观鱼鸟。吾子幸淹留，缓我愁肠绕。

   卷352_34 【构法华寺西亭】柳宗元
窜身楚南极，山水穷险艰。步登最高寺，萧散任疏顽。
西垂下斗绝，欲似窥人寰。反如在幽谷，榛翳不可攀。
命童恣披翦，葺宇横断山。割如判清浊，飘若升云间。
远岫攒众顶，澄江抱清湾。夕照临轩堕，栖鸟当我还。
菡萏溢嘉色，筼筜遗清斑。神舒屏羁锁，志适忘幽孱。
弃逐久枯槁，迨今始开颜。赏心难久留，离念来相关。
北望间亲爱，南瞻杂夷蛮。置之勿复道，且寄须臾闲。

   卷352_35 【夏夜苦热登西楼】柳宗元
苦热中夜起，登楼独褰衣。山泽凝暑气，星汉湛光辉。
火晶燥露滋，野静停风威。探汤汲阴井，炀灶开重扉。
凭阑久彷徨，流汗不可挥。莫辩亭毒意，仰诉璇与玑。
谅非姑射子，静胜安能希。

   卷352_36 【觉衰】柳宗元
久知老会至，不谓便见侵。今年宜未衰，稍已来相寻。
齿疏发就种，奔走力不任。咄此可奈何，未必伤我心。
彭聃安在哉，周孔亦已沉。古称寿圣人，曾不留至今。
但愿得美酒，朋友常共酙。是时春向暮，桃李生繁阴。
日照天正绿，杳杳归鸿吟。出门呼所亲，扶杖登西林。
高歌足自快，商颂有遗音。

   卷352_38 【韦道安（道安尝佐张建封于徐州，及军乱而道安自杀）】柳宗元
道安本儒士，颇擅弓剑名。二十游太行，暮闻号哭声。
疾驱前致问，有叟垂华缨。言我故刺史，失职还西京。
偶为群盗得，毫缕无馀赢。货财足非吝，二女皆娉婷。
苍黄见驱逐，谁识死与生。便当此殒命，休复事晨征。
一闻激高义，眦裂肝胆横。挂弓问所往，趫捷超峥嵘。
见盗寒涧阴，罗列方忿争。一矢毙酋帅，馀党号且惊。
麾令递束缚，纆索相拄撑。彼姝久褫魄，刃下俟诛刑。
却立不亲授，谕以从父行。捃收自担肩，转道趋前程。
夜发敲石火，山林如昼明。父子更抱持，涕血纷交零。
顿首愿归货，纳女称舅甥。道安奋衣去，义重利固轻。
师婚古所病，合姓非用兵。朅来事儒术，十载所能逞。
慷慨张徐州，朱邸扬前旌。投躯获所愿，前马出王城。
辕门立奇士，淮水秋风生。君侯既即世，麾下相欹倾。
立孤抗王命，钟鼓四野鸣。横溃非所壅，逆节非所婴。
举头自引刃，顾义谁顾形。烈士不忘死，所死在忠贞。
咄嗟徇权子，翕习犹趋荣。我歌非悼死，所悼时世情。

   卷353_21 【田家三首】柳宗元
蓐食徇所务，驱牛向东阡。鸡鸣村巷白，夜色归暮田。
札札耒耜声，飞飞来乌鸢。竭兹筋力事，持用穷岁年。
尽输助徭役，聊就空自眠。子孙日已长，世世还复然。
篱落隔烟火，农谈四邻夕。庭际秋虫鸣，疏麻方寂历。
蚕丝尽输税，机杼空倚壁。里胥夜经过，鸡黍事筵席。
各言官长峻，文字多督责。东乡后租期，车毂陷泥泽。
公门少推恕，鞭朴恣狼藉。努力慎经营，肌肤真可惜。
迎新在此岁，唯恐踵前迹。
古道饶蒺藜，萦回古城曲。蓼花被堤岸，陂水寒更绿。
是时收获竟，落日多樵牧。风高榆柳疏，霜重梨枣熟。
行人迷去住，野鸟竞栖宿。田翁笑相念，昏黑慎原陆。
今年幸少丰，无厌饘与粥。

   卷353_25 【笼鹰词】柳宗元
凄风淅沥飞严霜，苍鹰上击翻曙光。云披雾裂虹蜺断，
霹雳掣电捎平冈。砉然劲翮翦荆棘，下攫狐兔腾苍茫。
爪毛吻血百鸟逝，独立四顾时激昂。炎风溽暑忽然至，
羽翼脱落自摧藏。草中狸鼠足为患，一夕十顾惊且伤。
但愿清商复为假，拔去万累云间翔。

   卷353_32 【饮酒】柳宗元
今夕少愉乐，起坐开清尊。举觞酹先酒，为我驱忧烦。
须臾心自殊，顿觉天地暄。连山变幽晦，绿水函晏温。
蔼蔼南郭门，树木一何繁。清阴可自庇，竟夕闻佳言。
尽醉无复辞，偃卧有芳荪。彼哉晋楚富，此道未必存。

   卷353_34 【感遇二首（永州作）】柳宗元
西陆动凉气，惊乌号北林。栖息岂殊性，集枯安可任。
鸿鹄去不返，勾吴阻且深。徒嗟日沉湎，丸鼓骛奇音。
东海久摇荡，南风已駸駸。坐使青天暮，小星愁太阴。
众情嗜奸利，居货捐千金。危根一以振，齐斧来相寻。
揽衣中夜起，感物涕盈襟。微霜众所践，谁念岁寒心。
旭日照寒野，pL斯起蒿莱。啁啾有馀乐，飞舞西陵隈。
回风旦夕至，零叶委陈荄。所栖不足恃，鹰隼纵横来。

   卷353_38 【掩役夫张进骸】柳宗元
生死悠悠尔，一气聚散之。偶来纷喜怒，奄忽已复辞。
为役孰贱辱，为贵非神奇。一朝纩息定，枯朽无妍媸。
生平勤皂枥，剉秣不告疲。既死给槥椟，葬之东山基。
奈何值崩湍，荡析临路垂。髐然暴百骸，散乱不复支。
从者幸告余，眷之涓然悲。猫虎获迎祭，犬马有盖帷。
伫立唁尔魂，岂复识此为。畚锸载埋瘗，沟渎护其危。
我心得所安，不谓尔有知。掩骼著春令，兹焉适其时。
及物非吾事，聊且顾尔私。

    卷354_1 【团扇歌】刘禹锡
团扇复团扇，奉君清暑殿。秋风入庭树，从此不相见。
上有乘鸾女，苍苍虫网遍。明年入怀袖，别是机中练。

   卷354_6 【插田歌】刘禹锡
冈头花草齐，燕子东西飞。田塍望如线，白水光参差。
农妇白纻裙，农父绿蓑衣。齐唱郢中歌，嘤伫如竹枝。
但闻怨响音，不辨俚语词。时时一大笑，此必相嘲嗤。
水平苗漠漠，烟火生墟落。黄犬往复还，赤鸡鸣且啄。
路旁谁家郎，乌帽衫袖长。自言上计吏，年幼离帝乡。
田夫语计吏，君家侬定谙。一来长安道，眼大不相参。
计吏笑致辞，长安真大处。省门高轲峨，侬入无度数。
昨来补卫士，唯用筒竹布。君看二三年，我作官人去。

   卷354_14 【抛球乐词】刘禹锡
五彩绣团圆，登君玳瑁筵。最宜红烛下，偏称落花前。
上客如先起，应须赠一船。春早见花枝，朝朝恨发迟。
及看花落后，却忆未开时。幸有抛球乐，一杯君莫辞。

   卷354_23 【别友人后得书因以诗赠】刘禹锡
前时送君去，挥手青门桥。路转不相见，犹闻马萧萧。
今得出关书，行程日已遥。春还迟君至，共结芳兰苕。

   卷354_42 【偶作二首】刘禹锡
终朝对尊酒，嗜兴非嗜甘。终日偶众人，纵言不纵谈。
世情闲静见，药性病多谙。寄谢嵇中散，予无甚不堪。
万卷堆床书，学者识其真。万里长江水，征夫渡要津。
养生非但药，悟佛不因人。燕石何须辨，逢时即至珍。

   卷355_11 【客有为余话登天坛遇雨之状，因以赋之】刘禹锡
清晨登天坛，半路逢阴晦。疾行穿雨过，却立视云背。
白日照其上，风雷走于内。滉漾雪海翻，槎牙玉山碎。
蛟龙露鬐鬣，神鬼含变态。万状互生灭，百音以繁会。
俯观群动静，始觉天宇大。山顶自晶明，人间已滂沛。
豁然重昏敛，涣若春冰溃。反照入松门，瀑流飞缟带。
遥光泛物色，馀韵吟天籁。洞府撞仙钟，村墟起夕霭。
却见山下侣，已如迷世代。问我何处来，我来云雨外。

   卷355_13 【有僧言罗浮事，因为诗以写之】刘禹锡
君言罗浮上，容易见九垠。渐高元气壮，汹涌来翼身。
夜宿最高峰，瞻望浩无邻。海黑天宇旷，星辰来逼人。
是时当朏魄，阴物恣腾振。日光吐鲸背，剑影开龙鳞。
倏若万马驰，旌旗耸奫沦。又如广乐奏，金石含悲辛。
疑其有巨灵，怪物尽来宾。阴阳迭用事，乃俾夜作晨。
咿喔天鸡鸣，扶桑色昕昕。赤波千万里，涌出黄金轮。
下视生物息，霏如隙中尘。醯鸡仰瓮口，亦谓云汉津。
世人信耳目，方寸度大钧。安知视听外，怪愕不可陈。
悠悠想大方，此乃杯水滨。知小天地大，安能识其真。

   卷355_22 【月夜忆乐天兼寄微之（一作月夜寄微之，忆乐天）】刘禹锡
今宵帝城月，一望雪相似。遥想洛阳城，清光正如此。
知君当此夕，亦望镜湖水。展转相忆心，月明千万里。

   卷355_40 【酬湖州崔郎中见寄】刘禹锡
风筝吟秋空，不肖指爪声。高人灵府间，律吕伴咸英。
昔年与兄游，文似马长卿。今来寄新诗，乃类陶渊明。
磨砻老益智，吟咏闲弥精。岂非山水乡，荡漾神机清。
渚烟蕙兰动，溪雨虹蜺生。冯君虚上舍，待余乘兴行。

   卷355_49 【海阳十咏·蒙池】刘禹锡
潆渟幽壁下，深净如无力。风起不成文，月来同一色。
地灵草木瘦，人远烟霞逼。往往疑列仙，围棋在岩侧。

   卷355_57 【和浙西李大夫晚下北固山喜径松成阴怅然怀古…和依本韵】刘禹锡
一辞温室树，几见武昌柳。荀谢年何少，韦平望已久。
种松夹石道，纡组临沙阜。目览帝王州，心存股肱守。
叶动惊彩翰，波澄见赪首。晋宋齐梁都，千山万江口。
烟散隋宫出，涛来海门吼。风俗太伯馀，衣冠永嘉后。
江长天作限，山固壤无朽。自古称佳丽，非贤谁奄有。
八元邦族盛，万石门风厚。天柱揭东溟，文星照北斗。
高亭一骋望，举酒共为寿。因赋咏怀诗，远寄同心友。
禁中晨夜直，江左东西偶。将手握兵符，儒腰盘贵绶。
颁条风有自，立事言无苟。农野闻让耕，军人不使酒。
用材当构厦，知道宁窥牖。谁谓青云高，鹏飞终背负。

   卷356_4 【九华山歌】刘禹锡
奇峰一见惊魂魄，意想洪炉始开辟。疑是九龙夭矫欲攀天，
忽逢霹雳一声化为石，不然何至今，悠悠亿万年，
气势不死如腾屳。云含幽兮月添冷，月凝晖兮江漾影。
结根不得要路津，迥秀长在无人境。轩皇封禅登云亭，
大禹会计临东溟。乘樏不来广乐绝，独与猿鸟愁青荧。
君不见敬亭之山黄索漠，兀如断岸无棱角。
宣城谢守一首诗，遂使声名齐五岳。九华山，九华山，
自是造化一尤物，焉能籍甚乎人间。

   卷356_7 【墙阴歌】刘禹锡
白日左右浮天潢，朝晡影入东西墙。昔为儿童在阴戏，
当时意小觉日长。东邻侯家吹笙簧，随阴促促移象床。
西邻田舍乏糟糠，就影汲汲舂黄粱。因思九州四海外，
家家只占墙阴内。莫言墙阴数尺间，老却主人如等闲。
君看眼前光阴促，中心莫学太行山。

   卷356_9 【白鹭儿】刘禹锡
白鹭儿，最高格。毛衣新成雪不敌，众禽喧呼独凝寂。
孤眠芊芊草，久立潺潺石。前山正无云，飞去入遥碧。

   卷356_21 【竞渡曲】刘禹锡
沅江五月平堤流，邑人相将浮彩舟。灵均何年歌已矣，
哀谣振楫从此起。杨桴击节雷阗阗，乱流齐进声轰然。
蛟龙得雨鬐鬣动，螮蝀饮河形影联。刺史临流褰翠帏，
揭竿命爵分雄雌。先鸣馀勇争鼓舞，未至衔枚颜色沮。
百胜本自有前期，一飞由来无定所。风俗如狂重此时，
纵观云委江之湄。彩旂夹岸照蛟室，罗袜凌波呈水嬉。
曲终人散空愁暮，招屈亭前水东注。

   卷357_3 【边风行】刘禹锡
边马萧萧鸣，边风满碛生。暗添弓箭力，斗上鼓鼙声。
袭月寒晕起，吹云阴阵成。将军占气候，出号夜翻营。

   卷357_4 【送工部萧郎中刑部李郎中…兼中丞分命充京西京北覆粮使】刘禹锡
霜简映金章，相辉同舍郎。天威巡虎落，星使出鸳行。
尊俎成全策，京坻阅见粮。归来虏尘灭，画地奏明光。

   卷357_14 【送从弟郎中赴浙西】刘禹锡
衔命出尚书，新恩换使车。汉庭无右者，梁苑重归欤。
又食建业水，曾依京口居。共经何限事，宾主两如初。

   卷357_18 【赠别约师】刘禹锡
师逢吴兴守，相伴住禅扃。春雨同栽树，秋灯对讲经。
庐山曾结社，桂水远扬舲。话旧还惆怅，天南望柳星。

   卷357_31 【秋江晚泊】刘禹锡
长泊起秋色，空江涵霁晖。暮霞千万状，宾鸿次第飞。
古戍见旗迥，荒村闻犬稀。轲峨艑上客，劝酒夜相依。

   卷357_37 【途中早发】刘禹锡
中庭望启明，促促事晨征。寒树鸟初动，霜桥人未行。
水流白烟起，日上彩霞生。隐士应高枕，无人问姓名。

   卷357_40 【罢郡归洛阳闲居】刘禹锡
十年江海守，旦夕有归心。及此西还日，空成东武吟。
花间数杯酒，月下一张琴。闻说功名事，依前惜寸阴。

   卷357_45 【咏庭梅寄人（一作庭梅咏寄人）】刘禹锡
早花常犯寒，繁实常苦酸。何事上春日，坐令芳意阑。
夭桃定相笑，游妓肯回看。君问调金鼎，方知正味难。

   卷357_52 【哭王仆射相公（名播，时兼盐铁，暴薨）】刘禹锡
子侯一日病，滕公千载归。门庭怆已变，风物澹无辉。
群吏谒新府，旧宾沾素衣。歌堂忽暮哭，贺雀尽惊飞。

   卷357_56 【初至长安（时自外郡再授郎官）】刘禹锡
左迁凡二纪，重见帝城春。老大归朝客，平安出岭人。
每行经旧处，却想似前身。不改南山色，其馀事事新。

   卷357_59 【答白刑部闻新蝉】刘禹锡
蝉声未发前，已自感流年。一入凄凉耳，如闻断续弦。
晴清依露叶，晚急畏霞天。何事秋卿咏，逢时亦悄然。

   卷358_10 【酬乐天初冬早寒见寄】刘禹锡
乍起衣犹冷，微吟帽半欹。霜凝南屋瓦，鸡唱后园枝。
洛水碧云晓，吴宫黄叶时。两传千里意，书札不如诗。

   卷358_12 【令狐相公俯赠篇章斐然仰谢】刘禹锡
鄂渚临流别，梁园冲雪来。旅愁随冻释，欢意待花开。
城晓乌频起，池春雁欲回。饮和心自醉，何必管弦催。

   卷358_13 【酬令狐相公早秋见寄】刘禹锡
公来第四秋，乐国号无愁。军士游书肆，商人占酒楼。
熊罴交黑槊，宾客满青油。今日文章主，梁王不姓刘。

   卷358_22 【酬太原令狐相公见寄】刘禹锡
书信来天外，琼瑶满匣中。衣冠南渡远，旌节北门雄。
鹤唳华亭月，马嘶榆塞风。山川几千里，惟有两心同。

   卷358_29 【酬令狐相公杏园花下饮有怀见寄】刘禹锡
年年曲江望，花发即经过。未饮心先醉，临风思倍多。
三春看又尽，两地欲如何。日望长安道，空成劳者歌。

   卷358_49 【和乐天烧药不成命酒独醉】刘禹锡
九转欲成就，百神应主持。婴啼鼎上去，老貌镜前悲。
却顾空丹灶，回心向酒卮。醺然耳热后，暂似少年时。

   卷359_5 【送王司马之陕州（自太常丞授，工为诗）】刘禹锡
暂辍清斋出太常，空携诗卷赴甘棠。府公既有朝中旧，
司马应容酒后狂。案牍来时唯署字，风烟入兴便成章。
两京大道多游客，每遇词人战一场。

   卷359_12 【送李中丞赴楚州】刘禹锡
缇骑朱旗入楚城，士林皆贺振家声。儿童但喜迎宾守，
故吏犹应记姓名。万顷水田连郭秀，四时烟月映淮清。
忆君初得昆山玉，同向扬州携手行。

   卷359_17 【送分司陈郎中只召直史馆重修三圣实录】刘禹锡
蝉鸣官树引行车，言自成周赴玉除。远取南朝贵公子，
重修东观帝王书。常时载笔窥金匮，暇日登楼到石渠。
若问旧人刘子政，如今白首在南徐。

   卷359_18 【送慧则法师归上都因呈广宣上人】刘禹锡
昨日东林看讲时，都人象马蹋琉璃。雪山童子应前世，
金粟如来是本师。一锡言归九城路，三衣曾拂万年枝。
休公久别如相问，楚客逢秋心更悲。

   卷359_35 【赠东岳张炼师】刘禹锡
东岳真人张炼师，高情雅淡世间稀。堪为列女书青简，
久事元君住翠微。金缕机中抛锦字，玉清台上著霓衣。
云衢不要吹箫伴，只拟乘鸾独自飞。

   卷359_46 【酬淮南廖参谋秋夕见过之作】刘禹锡
扬州从事夜相寻，无限新诗月下吟。初服已惊玄发长，
高情犹向碧云深。语馀时举一杯酒，坐久方闻四处砧。
不逐繁华访闲散，知君摆落俗人心。

   卷359_54 【哭吕衡州，时予方谪居】刘禹锡
一夜霜风凋玉芝，苍生望绝士林悲。空怀济世安人略，
不见男婚女嫁时。遗草一函归太史，旅坟三尺近要离。
朔方徙岁行当满，欲为君刊第二碑。

   卷359_57 【哭庞京兆（少年有俊气，常擢制科之首）】刘禹锡
俊骨英才气褎然，策名飞步冠群贤。逢时已自致高位。
得疾还因倚少年。天上别归京兆府，人间空数茂陵阡。
今朝繐帐哭君处，前日见铺歌舞筵。

   卷359_63 【送宗密上人归南山草堂寺，因谒河南尹白侍郎】刘禹锡
宿习修来得慧根，多闻第一却忘言。自从七祖传心印，
不要三乘入便门。东泛沧江寻古迹，西归紫阁出尘喧。
河南白尹大檀越，好把真经相对翻。

   卷360_5 【苏州白舍人寄新诗，有叹早白无儿之句，因以赠之】刘禹锡
莫嗟华发与无儿，却是人间久远期。雪里高山头白早，
海中仙果子生迟。于公必有高门庆，谢守何烦晓镜悲。
幸免如新分非浅，祝君长咏梦熊诗。

   卷360_39 【酬乐天见贻贺金紫之什】刘禹锡
久学文章含白凤，却因政事赐金鱼。郡人未识闻谣咏，
天子知名与诏书。珍重贺诗呈锦绣，愿言归计并园庐。
旧来词客多无位，金紫同游谁得如。

   卷360_46 【酬令狐相公赠别】刘禹锡
越声长苦有谁闻，老向湘山与楚云。海峤新辞永嘉守，
夷门重见信陵君。田园松菊今迷路，霄汉鸳鸿久绝群。
幸遇甘泉尚词赋，不知何客荐雄文。

   卷360_54 【酬令狐相公使宅别斋初栽桂树见怀之作】刘禹锡
清淮南岸家山树，黑水东边第一栽。影近画梁迎晓日，
香随绿酒入金杯。根留本土依江润，叶起寒棱映月开。
早晚阴成比梧竹，九霄还放彩雏来。

   卷360_64 【酬乐天请裴令公开春加宴】刘禹锡
高名大位能兼有，恣意遨游是特恩。二室烟霞成步障，
三川风物是家园。晨窥苑树韶光动，晚度河桥春思繁。
弦管常调客常满，但逢花处即开樽。

   卷360_69 【乐天以愚相访沽酒致欢，因成七言聊以奉答】刘禹锡
少年曾醉酒旗下，同辈黄衣颔亦黄。蹴踏青云寻入仕，
萧条白发且飞觞。令征古事欢生雅，客唤闲人兴任狂。
犹胜独居荒草院，蝉声听尽到寒螀。

   卷360_7 【罢郡归洛途次山阳，留辞郭中丞使君】刘禹锡
自到山阳不许辞，高斋日夜有佳期。管弦正合看书院，
语笑方酣各咏诗。银汉雪晴褰翠幕，清淮月影落金卮。
洛阳归客明朝去，容趁城东花发时。

   卷360_21 【答乐天戏赠】刘禹锡
才子声名白侍郎，风流虽老尚难当。诗情逸似陶彭泽，
斋日多如周太常。矻矻将心求净法，时时偷眼看春光。
知君技痒思欢宴，欲倩天魔破道场。

   卷360_22 【同乐天送令狐相公赴东都留守（自户部尚书拜）】刘禹锡
尚书剑履出明光，居守旌旗赴洛阳。世上功名兼将相，
人间声价是文章。衙门晓辟分天仗，宾幕初开辟省郎。
从发坡头向东望，春风处处有甘棠。

   卷360_32 【酬乐天见寄】刘禹锡
元君后辈先零落，崔相同年不少留。华屋坐来能几日，
夜台归去便千秋。背时犹自居三品，得老终须卜一丘。
若使吾徒还早达，亦应箫鼓入松楸。

   卷360_33 【乐天寄重和晚达冬青一篇，因成再答】刘禹锡
风云变化饶年少，光景蹉跎属老夫。秋隼得时凌汗漫，
寒龟饮气受泥涂。东隅有失谁能免，北叟之言岂便无。
振臂犹堪呼一掷，争知掌下不成卢。

   卷360_37 【郡斋书怀寄江南白尹，兼简分司崔宾客】刘禹锡
谩读图书三十车，年年为郡老天涯。一生不得文章力，
百口空为饱暖家。绮季衣冠称鬓面，吴公政事副词华。
还思谢病吟归去，同醉城东桃李花。

   卷360_43 【客有话汴州新政书事寄令狐相公】刘禹锡
天下咽喉今大宁，军城喜气彻青冥。庭前剑戟朝迎日，
笔底文章夜应星。三省壁中题姓字，万人头上见仪形。
汴州忽复承平事，正月看灯户不扃。

    卷362_1 【送工部张侍郎入蕃吊祭（时张兼修史）】刘禹锡
月窟宾诸夏，云官降九天。饰终邻好重，锡命礼容全。
水咽犹登陇，沙鸣稍极边。路因乘驿近，志为饮冰坚。
毳帐差池见，乌旗摇曳前。归来赐金石，荣耀自编年。

   卷362_13 【经伏波神祠】刘禹锡
蒙蒙篁竹下，有路上壶头。汉垒麏鼯斗，蛮溪雾雨愁。
怀人敬遗像，阅世指东流。自负霸王略，安知恩泽侯。
乡园辞石柱，筋力尽炎洲。一以功名累，翻思马少游。

   卷362_15 【遥贺白宾客分司初到洛中，戏呈冯尹】刘禹锡
西辞望苑去，东占洛阳才。度岭无愁思，看山不懊来。
冥鸿何所慕，辽鹤乍飞回。洗竹通新径，携琴上旧台。
尘埃长者辙，风月故人杯。闻道龙门峻，还因上客开。

   卷362_32 【元和癸巳岁仲秋诏发江陵偏师问罪蛮…寄荆南严司空】刘禹锡
蛮水阻朝宗，兵符下渚宫。前筹得上策，无战已成功。
汉使星飞入，夷心草偃同。歌谣开竹栈，拜舞戢桑弓。
就日知冰释，投人念鸟穷。网罗三面解，章奏九门通。
卉服联操袂，雕题尽鞠躬。降幡秋练白，驿骑昼尘红。
火号休传警，机桥罢亘空。登山不见虏，振旆自生风。
江远烟波静，军回气色雄。伫看闻喜后，金石赐元戎。

   卷364_5 【纥那曲二首】刘禹锡
杨柳郁青青，竹枝无限情。周郎一回顾，听唱纥那声。
踏曲兴无穷，调同词不同。愿郎千万寿，长作主人翁。

   卷364_29 【和游房公旧竹亭闻琴绝句】刘禹锡
尚有竹间路，永无綦下尘。一闻流水曲，重忆餐霞人。

   卷364_30 【西州李尚书知愚与元武昌有旧远示二篇…继和二首】刘禹锡
如何赠琴日，已是绝弦时。无复双金报，空馀挂剑悲。
宝匣从此闲，朱弦谁复调。只应随玉树，同向土中销。

   卷365_19 【赠长沙讚头陀】刘禹锡
外道邪山千万重，真言一发尽摧峰。
有时明月无人夜，独向昭潭制恶龙。

   卷365_28 【元和十一年自朗州召至京，戏赠看花诸君子】刘禹锡
紫陌红尘拂面来，无人不道看花回。
玄都观里桃千树，尽是刘郎去后栽。

   卷365_33 【金陵五题·石头城】刘禹锡
山围故国周遭在，潮打空城寂寞回。
淮水东边旧时月，夜深还过女墙来。

   卷365_36 【金陵五题·生公讲堂】刘禹锡
生公说法鬼神听，身后空堂夜不扃。
高坐寂寥尘漠漠，一方明月可中庭。

   卷365_41 【酬瑞州吴大夫夜泊湘川见寄一绝】刘禹锡
夜泊湘川逐客心，月明猿苦血沾襟。
湘妃旧竹痕犹浅，从此因君染更深。

   卷365_102 【赴和州于武昌县再遇毛仙翁十八兄因成一绝】刘禹锡
武昌山下蜀江东，重向仙舟见葛洪。
又得案前亲礼拜，大罗天诀玉函封。

   卷366_2 【和张相公太原山亭怀古诗】韩察
公府政多暇，思与仁智全。为山想岩穴，引水听潺湲。
轩冕迹自逸，尘俗无由牵。苍生方瞩望，讵得赋归田。

   卷367_9 【春游曲三首】张仲素
烟柳飞轻絮，风榆落小钱。濛濛百花里，罗绮竞秋千。
骋望登香阁，争高下砌台。林间踏青去，席上寄笺来。
行乐三春节，林花百和香。当年重意气，先占斗鸡场。

   卷367_18 【塞上曲】张仲素
卷旆生风喜气新，早持龙节静边尘。
汉家天子图麟阁，身是当今第一人。

   卷367_22 【天马辞二首】张仲素
天马初从渥水来，郊歌曾唱得龙媒。
不知玉塞沙中路，苜蓿残花几处开。
躞蹀宛驹齿未齐，摐金喷玉向风嘶。
来时欲尽金河道，猎猎轻风在碧蹄。

   卷368_5 【和李德裕房公旧竹亭闻琴】郑澣
石室寒飙骛，孙枝雅器裁。坐来山水操，弦断吊遗埃。

   卷368_10 【赋得春风扇微和】陈通方
习习和风扇，悠悠淑气微。阳升知候改，律应喜春归。
池柳晴初拆，林莺暖欲飞。川原浮彩翠，台馆动光辉。
泛艳摇丹阙，扬芳入粉闱。发生当有分，枯朽幸因依。

   卷368_14 【立春日晓望三素云】陈师穆
晴晓初春日，高心望素云。彩光浮玉辇，紫气隐元君。
缥缈中天去，逍遥上界分。鸾骖攀不及，仙吹远难闻。
礼候于斯睹，明循在解纷。人归悬想处，霞色自氛氲。

   卷368_17 【玉壶冰（一作咏冰壶）】李程
琢玉性惟坚，成壶体更圆。虚心含众象，应物受寒泉。
温润资天质，清贞禀自然。日融光乍散，雪照色逾鲜。
至鉴功宁宰，无私照岂偏。明将水镜对，白与粉闱连。
拂拭终为美，提携伫见传。勿令毫发累，遗恨鲍公篇。

   卷368_18 【赋得竹箭有筠】李程
常爱凌寒竹，坚贞可喻人。能将先进礼，义与后凋邻。
冉冉犹全节，青青尚有筠。陶钧二仪内，柯叶四时春。
待凤花仍吐，停霜色更新。方持不易操，对此欲观身。

   卷369_7 【题浯溪石】皇甫湜
次山有文章，可惋只在碎。然长于指叙，约洁有馀态。
心语适相应，出句多分外。于诸作者间，拔戟成一队。
中行虽富剧，粹美若可盖。子昂感遇佳，未若君雅裁。
退之全而神，上与千载对。李杜才海翻，高下非可概。
文与一气间，为物莫与大。先王路不荒，岂不仰吾辈。
石屏立衙衙，溪口扬素濑。我思何人知，徙倚如有待。

   卷369_14 【怨回纥歌】皇甫松
白首南朝女，愁听异域歌。收兵颉利国，饮马胡芦河。
毳布腥膻久，穹庐岁月多。雕巢城上宿，吹笛泪滂沱。

   卷369_22 【句】皇甫松
夜入真珠室，朝游玳瑁宫。（《纪事》载：松为牛僧孺表
甥，不相荐举。因襄阳大水，极言诽谤。真珠乃牛爱姬也）

   卷370_6 【吐蕃别馆和周十一郎中杨七录事望白水山作】吕温
纯精结奇状，皎皎天一涯。玉嶂拥清气，莲峰开白花。
半岩晦云雪，高顶澄烟霞。朝昏对宾馆，隐映如仙家。
夙闻蕴孤尚，终欲穷幽遐。暂因行役暇，偶得志所嘉。
明时无外户，胜境即中华。况今舅甥国，谁道隔流沙。

   卷370_15 【吐蕃别馆卧病寄朝中诸友】吕温
星汉纵横车马喧，风摇玉佩烛花繁。
岂知羸卧穷荒外，日满深山犹闭门。

   卷370_20 【赠友人】吕温
南山双乔松，擢本皆千寻。夕流膏露津，朝被青云阴。
负雪出深涧，摇风倚高岑。明堂久不构，云干何森森。
匠意方雕巧，时情正夸淫。生材会有用，天地岂无心。

   卷370_31 【宗礼欲往桂州，苦雨因以戏赠】吕温
农人辛苦绿苗齐，正爱梅天水满堤。
知汝使车行意速，但令骢马著鄣泥。

   卷371_2 【望思台作】吕温
浸润成宫蛊，苍黄弄父兵。人情疑始变，天性感还生。
宇县犹能洽，闺门讵不平。空令千载后，凄怆望思名。

   卷371_9 【奉敕祭南岳十四韵】吕温
皇家礼赤帝，谬获司风域。致斋紫盖下，宿设祝融侧。
鸣涧惊宵寐，清猿递时刻。澡洁事夙兴，簪佩思尽饰。
危坛象岳趾，秘殿翘翚翼。登拜不遑愿，酌献皆累息。
赞道仪匪繁，祝史词甚直。忽觉心魂悸，如有精灵逼。
漠漠云气生，森森杉柏黑。风吹虚箫韵，露洗寒玉色。
寂寞有至公，馨香在明德。礼成谢邑吏，驾言归郡职。
憩桑访蚕事，遵畴课农力。所愿风雨时，回首瞻南极。

   卷371_18 【奉送范司空赴朔方（得游字）】吕温
筑坛登上将，膝席委前筹。虏灭南侵迹，朝分北顾忧。
抗旌回广漠，抚剑动旄头。坐见黄云暮，行看白草秋。
山横旧秦塞，河绕古灵州。戍守如无事，惟应猎骑游。

   卷371_19 【送文畅上人东游】吕温
随缘聊振锡，高步出东城。水止无恒地，云行不计程。
到时为彼岸，过处即前生。今日临岐别，吾徒自有情。

   卷371_33 【衡州早春偶游黄溪口号】吕温
偶寻黄溪日欲没，早梅未尽山樱发。
无事江城闭此身，不得坐待花间月。

   卷371_35 【夜后把火看花南园招李十一兵曹不至呈座上诸公】吕温
夭桃红烛正相鲜，傲吏闲斋困独眠。
应是梦中飞作蝶，悠扬只在此花前。

   卷371_36 【顺宗至德大圣大安孝皇帝挽歌词三首】吕温
遐视轻神宝，传归属圣猷。尧功终有待，文德本无忧。
坐受朝汾水，行看告岱丘。那知鼎成后，龙驭弗淹留。
监抚垂三纪，声徽洽万方。礼因驰道著，明自垦田彰。
积渐承鸿业，从容守太康。更留园寝诏，恭听有馀芳。
早秋同轨至，晨旆露华滋。挽度千夫咽，笳凝六马迟。
剑悲长闭日，衣望出游时。风起西陵树，凄凉满孝思。

   卷371_40 【道州南楼换柱】吕温
鸿灾起无朕，有见非前知。蚁入不足恤，柱倾何可追。
良工操斤斧，沉吟方在斯。殚材事朽废，曷若新宏规。

   卷371_45 【闻砧有感】吕温
千门俨云端，此地富罗纨。秋月三五夜，砧声满长安。
幽人感中怀，静听泪汍澜。所恨捣衣者，不知天下寒。

   卷371_64 【读句践传】吕温
丈夫可杀不可羞，如何送我海西头。
更生更聚终须报，二十年间死即休。

   卷371_67 【道州感兴】吕温
当代知文字，先皇记姓名。七年天下立，万里海西行。
苦节终难辨，劳生竟自轻。今朝流落处，啸水绕孤城。

   卷371_68 【和李使君三郎早秋城北亭宴崔司士因寄关中张评事】吕温
黄花古城路，上尽见青山。桑柘晴川口，牛羊落照间。
野情随卷幔，尘事隔重关。道合偏重赏，官微独不闲。
鹤分琴久罢，书到雁应还。为谢登临客，琼林寄一攀。

   卷372_5 【送远吟】孟郊
河水昏复晨，河边相送频。离杯有泪饮，别柳无枝春。
一笑忽然敛，万愁俄已新。东波与西日，不惜远行人。

   卷372_34 【临池曲】孟郊
池中春蒲叶如带，紫菱成角莲子大。
罗裙蝉鬓倚迎风，双双伯劳飞向东。

   卷372_39 【羽林行】孟郊
朔雪寒断指，朔风劲裂冰。胡中射雕者，此日犹不能。
翩翩羽林儿，锦臂飞苍鹰。挥鞭快白马，走出黄河凌。

   卷372_47 【南浦篇】孟郊
南浦桃花亚水红，水边柳絮由春风。鸟鸣喈喈烟濛濛，
自从远送对悲翁。此翁已与少年别，唯忆深山深谷中。

   卷373_8 【劝善吟（醉会中赠郭行馀）】孟郊
瘦郭有志气，相哀老龙钟。劝我少吟诗，俗窄难尔容。
一口百味别，况在醉会中。四座正当喧，片言何由通。
顾余昧时调，居止多疏慵。见书眼始开，闻乐耳不聪。
视听互相隔，一身且莫同。天疾难自医，诗癖将何攻。
见君如见书，语善千万重。自悲咄咄感，变作烦恼翁。
烦恼不可欺，古剑涩亦雄。知君方少年，少年怀古风。
藏书拄屋脊，不惜与凡聋。我愿拜少年，师之学崇崇。
从他笑为矫，矫善亦可宗。

   卷373_10 【寒江吟】孟郊
冬至日光白，始知阴气凝。寒江波浪冻，千里无平冰。
飞鸟绝高羽，行人皆晏兴。荻洲素浩渺，碕岸澌崚嶒。
烟舟忽自阻，风帆不相乘。何况异形体，信任为股肱。
涉江莫涉凌，得意须得朋。结交非贤良，谁免生爱憎。
冻水有再浪，失飞有载腾。一言纵丑词，万响无善应。
取鉴谅不远，江水千万层。何当春风吹，利涉吾道弘。

   卷374_11 【感怀】孟郊
孟冬阴气交，两河正屯兵。烟尘相驰突，烽火日夜惊。
太行险阻高，挽粟输连营。奈何操弧者，不使枭巢倾。
犹闻汉北儿，怙乱谋纵横。擅摇干戈柄，呼叫豺狼声。
白日临尔躯，胡为丧丹诚。岂无感激士，以致天下平。
登高望寒原，黄云郁峥嵘。坐驰悲风暮，叹息空沾缨。

   卷374_12 【离思】孟郊
不寐亦不语，片月秋稍举。孤鸿忆霜群，独鹤叫云侣。
怨彼浮花心，飘飘无定所。高张系繂帆，远过梅根渚。
回织别离字，机声有酸楚。

   卷374_19 【出东门】孟郊
饿马骨亦耸，独驱出东门。少年一日程，衰叟十日奔。
寒景不我为，疾走落平原。眇默荒草行，恐惧夜魄翻。
一生自组织，千首大雅言。道路如抽蚕，宛转羁肠繁。

    卷375_1 【秋怀】孟郊
孤骨夜难卧，吟虫相唧唧。老泣无涕洟，秋露为滴沥。
去壮暂如翦，来衰纷似织。触绪无新心，丛悲有馀忆。
讵忍逐南帆，江山践往昔。
秋月颜色冰，老客志气单。冷露滴梦破，峭风梳骨寒。
席上印病文，肠中转愁盘。疑怀无所凭，虚听多无端。
梧桐枯峥嵘，声响如哀弹。
一尺月透户，仡栗如剑飞。老骨坐亦惊，病力所尚微。
虫苦贪剪色，鸟危巢焚辉。孀娥理故丝，孤哭抽余思。
浮年不可追，衰步多夕归。
秋至老更贫，破屋无门扉。一片月落床，四壁风入衣。
疏梦不复远，弱心良易归。商葩将去绿，缭绕争馀辉。
野步踏事少，病谋向物违。幽幽草根虫，生意与我微。
竹风相戛语，幽闺暗中闻。鬼神满衰听，恍惚难自分。
商叶堕干雨，秋衣卧单云。病骨可剸物，酸呻亦成文。
瘦攒如此枯，壮落随西曛。褭褭一线命，徒言系絪缊。
老骨惧秋月，秋月刀剑棱。纤辉不可干，冷魂坐自凝。
羁雌巢空镜，仙飙荡浮冰。惊步恐自翻，病大不敢凌。
单床寤皎皎，瘦卧心兢兢。洗河不见水，透浊为清澄。
诗壮昔空说，诗衰今何凭。
老病多异虑，朝夕非一心。商虫哭衰运，繁响不可寻。
秋草瘦如发，贞芳缀疏金。晚鲜讵几时，驰景还易阴。
弱习徒自耻，莫知欲何任。露才一见谗，潜智早已深。
防深不防露，此意古所箴。
岁暮景气干，秋风兵甲声。织织劳无衣，喓喓徒自鸣。
商声耸中夜，蹇支废前行。青发如秋园，一剪不复生。
少年如饿花，瞥见不复明。君子山岳定，小人丝毫争。
多争多无寿，天道戒其盈。
冷露多瘁索，枯风晓吹嘘。秋深月清苦，虫老声粗疏。
赪珠枝累累，芳金蔓舒舒。草木亦趣时，寒荣似春馀。
悲彼零落生，与我心何如。
老人朝夕异，生死每日中。坐随一啜安，卧与万景空。
视短不到门，听涩讵逐风。还如刻削形，免有纤悉聪。
浪浪谢初始，皎皎幸归终。孤隔文章友，亲密蒿莱翁。
岁绿闵以黄，秋节迸又穷。四时既相迫，万虑自然丛。
南逸浩淼际，北贫硗确中。曩怀沉遥江，衰思结秋嵩。
锄食难满腹，叶衣多丑躬。尘缕不自整，古吟将谁通。
幽竹啸鬼神，楚铁生虬龙。志士多异感，运郁由邪衷。
常思书破衣，至死教初童。习乐莫习声，习声多顽聋。
明明胸中言，愿写为高崇。
幽苦日日甚，老力步步微。常恐暂下床，至门不复归。
饥者重一食，寒者重一衣。泛广岂无涘，恣行亦有随。
语中失次第，身外生疮痍。桂蠹既潜朽，桂花损贞姿。
詈言一失香，千古闻臭词。将死始前悔，前悔不可追。
哀哉轻薄行，终日与驷驰。
流运闪欲尽，枯折皆相号。棘枝风哭酸，桐叶霜颜高。
老虫干铁鸣，惊兽孤玉咆。商气洗声瘦，晚阴驱景劳。
集耳不可遏，噎神不可逃。蹇行散馀郁，幽坐谁与曹。
抽壮无一线，剪怀盈千刀。清诗既名脁，金菊亦姓陶。
收拾昔所弃，咨嗟今比毛。幽幽岁晏言，零落不可操。
霜气入病骨，老人身生冰。衰毛暗相刺，冷痛不可胜。
鷕鷕伸至明，强强揽所凭。瘦坐形欲折，腹饥心将崩。
劝药左右愚，言语如见憎。耸耳噎神开，始知功用能。
日中视馀疮，暗隙闻绳蝇。彼嗅一何酷，此味半点凝。
潜毒尔无厌，馀生我堪矜。冻飞幸不远，冬令反心惩。
出没各有时，寒热苦相凌。仰谢调运翁，请命愿有征。
黄河倒上天，众水有却来。人心不及水，一直去不回。
一直亦有巧，不肯至蓬莱。一直不知疲，唯闻至省台。
忍古不失古，失古志易摧。失古剑亦折，失古琴亦哀。
夫子失古泪，当时落漼漼。诗老失古心，至今寒皑皑。
古骨无浊肉，古衣如藓苔。劝君勉忍古，忍古销尘埃。
詈言不见血，杀人何纷纷。声如穷家犬，吠窦何誾誾。
詈痛幽鬼哭，詈侵黄金贫。言词岂用多，憔悴在一闻。
古詈舌不死，至今书云云。今人咏古书，善恶宜自分。
秦火不爇舌，秦火空爇文。所以詈更生，至今横絪缊。

   卷375_7 【与二三友秋宵会话清上人院】孟郊
何处山不幽，此中情又别。一僧敲一磬，七子吟秋月。
激石泉韵清，寄枝风啸咽。泠然诸境静，顿觉浮累灭。
扣寂兼探真，通宵讵能辍。
好鸟无杂栖，华堂有嘉携。琴樽互倾奏，歌赋相和谐。
但嘉鱼水合，莫令云雨乖。一为鹍鸡弹，再鼓壮士怀。
初景待谁晓，新春逐君来。愿言良友会，高驾不知回。

   卷375_14 【游华山云台观】孟郊
华岳独灵异，草木恒新鲜。山尽五色石，水无一色泉。
仙酒不醉人，仙芝皆延年。夜闻明星馆，时韵女萝弦。
敬兹不能寐，焚柏吟道篇。

   卷375_16 【邀花伴（自注，时在朔方）】孟郊
边地春不足，十里见一花。及时须遨游，日暮饶风沙。

   卷375_18 【游韦七洞庭别业】孟郊
洞庭如潇湘，叠翠荡浮碧。松桂无赤日，风物饶清激。
逍遥展幽韵，参差逗良觌。道胜不知疲，冥搜自无斁。
旷然青霞抱，永矣白云适。崆峒非凡乡，蓬瀛在仙籍。
无言从远尚，还思君子识。波涛漱古岸，铿锵辨奇石。
灵响非外求，殊音自中积。人皆走烦浊，君能致虚寂。
何以祛扰扰，叩调清淅淅。既惧豪华损，誓从诗书益。
一举独往姿，再摇飞遁迹。山深有变异，意惬无惊惕。
采翠夺日月，照耀迷昼夕。松斋何用扫，萝院自然涤。
业峻谢烦芜，文高追古昔。暂遥朱门恋，终立青史绩。
物表易淹留，人间重离析。难随洞庭酌，且醉横塘席。

   卷376_10 【济源寒食】孟郊
风巢袅袅春鸦鸦，无子老人仰面嗟。
柳弓苇箭觑不见，高红远绿劳相遮。
女婵童子黄短短，耳中闻人惜春晚。
逃蜂匿蝶踏地来，抛却斋糜一瓷碗。
一日踏春一百回，朝朝没脚走芳埃。
饥童饿马扫花喂，向晚饮溪三两杯。
莓苔井上空相忆，辘轳索断无消息。
酒人皆倚春发绿，病叟独藏秋发白。
长安落花飞上天，南风引至三殿前。
可怜春物亦朝谒，唯我孤吟渭水边。
枋口花间掣手归，嵩阳为我留红晖。
可怜踯躅千万尺，柱地柱天疑欲飞。
蜜蜂为主各磨牙，咬尽村中万木花。
君家瓮瓮今应满，五色冬笼甚可夸。

   卷376_14 【嵩少】孟郊
沙弥舞袈裟，走向踯躅飞。闲步亦惺惺，芳援相依依。
噎塞春咽喉，蜂蝶事光辉。群嬉且已晚，孤引将何归。
流艳去不息，朝英亦疏微。

   卷377_30 【献汉南樊尚书】孟郊
天下昔崩乱，大君识贤臣。众木尽摇落，始见竹色真。
兵势走山岳，阳光潜埃尘。心开玄女符，面缚清波人。
异俗既从化，浇风亦归淳。自公理斯郡，寒谷皆变春。
旗影卷赤电，剑锋匣青鳞。如何嵩高气，作镇楚水滨。
云镜忽开霁，孤光射无垠。乃知寻常鉴，照影不照神。

   卷378_3 【舟中喜遇从叔简别后寄上时从叔初擢第归江南郊不从行】孟郊
一意两片云，暂合还却分。南云乘庆归，北云与谁群。
寄声千里风，相唤闻不闻。

   卷378_9 【寄崔纯亮】孟郊
百川有馀水，大海无满波。器量各相悬，贤愚不同科。
群辩有姿语，众欢无行歌。唯馀洛阳子，郁郁恨常多。
时读过秦篇，为君涕滂沱。

   卷378_10 【汴州离乱后忆韩愈、李翱】孟郊
会合一时哭，别离三断肠。残花不待风，春尽各飞扬。
欢去收不得，悲来难自防。孤门清馆夜，独卧明月床。
忠直血白刃，道路声苍黄。食恩三千士，一旦为豺狼。
海岛士皆直，夷门士非良。人心既不类，天道亦反常。
自杀与彼杀，未知何者臧。

   卷378_11 【寄张籍】孟郊
未见天子面，不如双盲人。贾生对文帝，终日犹悲辛。
夫子亦如盲，所以空泣麟。有时独斋心，仿佛梦称臣。
梦中称臣言，觉后真埃尘。东京有眼富不如，
西京无眼贫西京。无眼犹有耳隔墙，时闻天子车辚辚。
辚辚车声辗冰玉，南郊坛上礼百神。西明寺后穷瞎张太祝，
纵尔有眼谁尔珍。天子咫尺不得见，不如闭眼且养真。

   卷378_19 【酬友人见寄新文】孟郊
为客栖未定，况当玄月中。繁云翳碧霄，落雪和清风。
郊陌绝行人，原隰多飞蓬。耕牛返村巷，野鸟依房栊。
我无饥冻忧，身托莲花宫。安闲赖禅伯，复得疏尘蒙。
览君郢曲文，词彩何冲融。讴吟不能已，顿觉形神空。

   卷378_38 【送晓公归庭山（一作归稽亭）】孟郊
庭山何崎岖，寺路缘翠微。秋霁山尽出，日落人独归。
云生高高步，泉洒田田衣。枯巢无还羽，新木有争飞。
兹焉不可继，梦寐空清辉。

   卷379_4 【同昼上人送郭秀才江南寻兄弟】孟郊
地上春色生，眼前诗彩明。手携片宝月，言是高僧名。
溪转万曲心，水流千里声。飞鸣向谁去，江鸿弟与兄。

   卷379_10 【送丹霞子阮芳颜上人归山】孟郊
松色不肯秋，玉性不可柔。登山须正路，饮水须直流。
倩鹤附书信，索云作衣裘。仙村莫道远，枉策招交游。

   卷379_21 【送青阳上人游越】孟郊
秋风吹白发，微官自萧索。江僧何用叹，溪县饶寂寞。
楚思物皆清，越山胜非薄。时看镜中月，独向衣上落。
多谢入冥鸿，笑予在笼鹤。

   卷380_5 【邀人赏蔷薇】孟郊
蜀色庶可比，楚丛亦应无。醉红不自力，狂艳如索扶。
丽蕊惜未扫，宛枝长更纡。何人是花侯，诗老强相呼。

   卷380_11 【蜘蛛讽】孟郊
万类皆有性，各各禀天和。蚕身与汝身，汝身何太讹。
蚕身不为己，汝身不为佗。蚕丝为衣裳，汝丝为网罗。
济物几无功，害物日已多。百虫虽切恨，其将奈尔何。

   卷380_18 【闻夜啼赠刘正元】孟郊
寄泣须寄黄河泉，此中怨声流彻天。
愁人独有夜灯见，一纸乡书泪滴穿。

   卷380_26 【喷玉布】孟郊
去尘咫尺步，山笑康乐岩。天开紫石屏，泉缕明月帘。
仙凝刻削迹，灵绽云霞纤。悦闻若有待，瞥见终无厌。
俗玩讵能近，道嬉方可淹。踏着不死机，欲归多浮嫌。
古醉今忽醒，今求古仍潜。古今相共失，语默两难恬。
赠君喷玉布，一濯高崭崭。

   卷380_37 【列仙文·安度明】孟郊
丹霞焕上清，八风鼓太和。回我神霄辇，遂造岭玉阿。
咄嗟天地外，九围皆我家。上采白日精，下饮黄月华。
灵观空无中，鹏路无间邪。顾见魏贤安，浊气伤汝和。
勤研玄中思，道成更相过。

   卷380_41 【借车】孟郊
借车载家具，家具少于车。借者莫弹指，贫穷何足嗟。
百年徒役走，万事尽随花。

   卷381_16 【吊江南老家人春梅】孟郊
念尔筋力尽，违我衣食恩。奈何粗犷儿，生鞭见死痕。
旧使常以礼，新怨将谁吞。胡为乎泥中，消歇教义源。

   卷381_18 【哭刘言史】孟郊
诗人业孤峭，饿死良已多。相悲与相笑，累累其奈何。
精异刘言史，诗肠倾珠河。取次抱置之，飞过东溟波。
可惜大国谣，飘为四夷歌。常于众中会，颜色两切磋。
今日果成死，葬襄之洛河。洛岸远相吊，洒泪双滂沱。

   卷382_6 【寄衣曲】张籍
织素缝衣独苦辛，远因回使寄征人。官家亦自寄衣去，
贵从妾手著君身。高堂姑老无侍子，不得自到边城里。
殷勤为看初著时，征夫身上宜不宜。

   卷382_8 【筑城词】张籍
筑城处，千人万人齐把杵。重重土坚试行锥，
军吏执鞭催作迟。来时一年深碛里，尽著短衣渴无水。
力尽不得抛杵声，杵声未尽人皆死。家家养男当门户，
今日作君城下土。

   卷382_58 【雀飞多】张籍
雀飞多，触网罗，网罗高树颠。汝飞蓬蒿下，
勿复投身网罗间。粟积仓，禾在田。巢之雏，望其母来还。

   卷382_61 【寄菖蒲】张籍
石上生菖蒲，一寸十二节。仙人劝我食，令我头青面如雪。
逢人寄君一绛囊，书中不得传此方。君能来作栖霞侣，
与君同入丹玄乡。

    卷383_1 【野居】张籍
贫贱易为适，荒郊亦安居。端坐无馀思，弥乐古人书。
秋田多良苗，野水多游鱼。我无耒与网，安得充廪厨。
寒天白日短，檐下暖我躯。四肢暂宽柔，中肠郁不舒。
多病减志气，为客足忧虞。况复苦时节，览景独踟蹰。

   卷383_4 【惜花】张籍
春潭足芳树，水清不如素。幽人爱华景，一一空山暮。
月出潭气白，游鱼暗冲石。夜深春思多，酒醒山寂寂。

   卷383_11 【南归】张籍
促促念道路，四支不常宁。行车未及家，天外非尽程。
骨肉待我欢，乡里望我荣。岂知东与西，憔悴竟无成。
人言苦夜长，穷者不念明。惧离其寝寐，百忧伤性灵。
世道多险薄，相劝毕中诚。远游无知音，不如商贾行。
达人有常志，愚夫劳所营。旧山行去远，言归乐此生。

   卷383_17 【夜怀】张籍
穷居积远念，转转迷所归。幽蕙零落色，暗萤参差飞。
病生秋风簟，泪堕月明衣。无愁坐寂寞，重使奏清徽。

   卷383_22 【寄韩愈】张籍
野馆非我室，新居未能安。读书避尘杂，方觉此地闲。
过郭多园墟，桑果相接连。独游竟寂寞，如寄空云山。
夏景常昼毒，密林无鸣蝉。临溪一盥濯，清去肢体烦。
出林望曾城，君子在其间。戎府草章记，阻我此游盘。
忆昔西潭时，并持钓鱼竿。共忻得鲂鲤，烹鲙于我前。
几朝还复来，叹息时独言。

   卷383_26 【野寺后池寄友】张籍
佛寺连野水，池幽夏景清。繁木荫芙蕖，时有水禽鸣。
通溪岸暂断，分渚流复萦。伴僧钟磬罢，月来池上明。
友人竟不至，东北见高城。独游自寂寞，况此恨盈盈。

   卷384_5 【江陵孝女】张籍
孝女独垂发，少年唯一身。无家空托墓，主祭不从人。
相吊有行客，起庐无旧邻。江头闻哭处，寂寂楚花春。

   卷384_22 【送流人】张籍
独向长城北，黄云暗塞天。流名属边将，旧业作公田。
拥雪添军垒，收冰当井泉。知君住应老，须记别乡年。

   卷384_26 【送远客】张籍
南原相送处，秋水草还生。同作忆乡客，如今分路行。
因谁寄归信，渐远问前程。明日重阳节，无人上古城。

   卷384_44 【哭山中友人】张籍
入云遥便哭，山友隔今生。绕墓招魂魄，镌岩记姓名。
犬因无主善，鹤为见人鸣。长说能尸解，多应别路行。

   卷384_55 【送闲师归江南】张籍
遍住江南寺，随缘到上京。多生修律业，外学得诗名。
讲殿偏追入，斋家别请行。青枫乡路远，几日尽归程。

   卷384_57 【登城寄王秘书建】张籍
闻君鹤岭住，西望日依依。远客偏相忆，登城独不归。
十年为道侣，几处共柴扉。今日烟霞外，人间得见稀。

   卷384_73 【晚秋闲居】张籍
独坐高秋晚，萧条足远思。家贫常畏客，身老转怜儿。
万种尽闲事，一生能几时。从来疏懒性，应只有僧知。

   卷384_75 【酬韩祭酒雨中见寄】张籍
雨中愁不出，阴黑尽连宵。屋湿唯添漏，泥深未放朝。
无刍怜马瘦，少食信儿娇。闻道韩夫子，还同此寂寥。

   卷384_93 【送李骑曹灵州归觐】张籍
翩翩出上京，几日到边城。渐觉风沙起，还将弓箭行。
席箕侵路暗，野马见人惊。军府知归庆，应教数骑迎。

   卷384_101 【同锦州胡郎中清明日对雨西亭宴】张籍
郡内开新火，高斋雨气清。惜花邀客赏，劝酒促歌声。
共醉移芳席，留欢闭暮城。政闲方宴语，琴筑任遥情。

   卷384_104 【经王处士原居】张籍
旧宅谁相近，唯僧近竹关。庭闲云满井，窗晓雪通山。
来客半留宿，借书多寄还。明时未中岁，莫便一生闲。

   卷384_118 【水】张籍
荡漾空沙际，虚明入远天。秋光照不极，鸟色去无边。
势引长云阔，波轻片雪连。汀洲杳难测，万古覆苍烟。

   卷384_124 【和卢常侍寄华山郑隐者】张籍
独住三峰下，年深学炼丹。一间松叶屋，数片石花冠。
酒待山中饮，琴将洞口弹。开门移远竹，剪草出幽兰。
荒壁通泉架，晴崖晒药坛。寄知骑省客，长向白云闲。

   卷385_19 【赠王秘书】张籍
早在山东声价远，曾将顺策佐嫖姚。赋来诗句无闲语，
老去官班未在朝。身屈只闻词客说，家贫多见野僧招。
独从书阁归时晚，春水渠边看柳条。

   卷385_20 【哭丘长史】张籍
曾是先皇殿上臣，丹砂久服不成真。常骑马在嘶空枥，
自作书留别故人。诗句遍传天下口，朝衣偏送地中身。
最悲昨日同游处，看却春风树树新。

   卷385_34 【赠赵将军】张籍
当年胆略已纵横，每见妖星气不平。身贵早登龙尾道，
功高自破鹿头城。寻常得对论边事，委曲承恩掌内兵。
会取安西将报国，凌烟阁上大书名。

   卷385_45 【昆仑儿】张籍
昆仑家住海中州，蛮客将来汉地游。言语解教秦吉了，
波涛初过郁林洲。金环欲落曾穿耳，螺髻长卷不裹头。
自爱肌肤黑如漆，行时半脱木绵裘。

   卷385_48 【贺秘书王丞南郊摄将军】张籍
正初天子亲郊礼，诏摄将军领卫兵。斜带银刀入黄道，
先随玉辂到青城。坛边不在千官位，仗外唯闻再拜声。
共喜与君逢此日，病中无计得随行。

   卷385_49 【送令狐尚书赴东都留守】张籍
朝廷重寄在关东，共说从前选上公。勋业新城大梁镇，
恩荣更守洛阳宫。行香暂出天桥上，巡礼常过禁殿中。
每领群臣拜章庆，半开门仗日曈曈。

   卷385_51 【赠孔尚书】张籍
能将直道历荣班，事著元和实录间。三表自陈辞北阙，
一家相送入南山。买来侍女教人嫁，赐得朝衣在箧闲。
宅近青山高静处，时归林下暂开关。

   卷385_60 【送邵州林使君】张籍
词客南行宠命新，潇湘郡入曲江津。山幽自足探微处，
俗朴应无争竞人。郭外相连排殿阁，市中多半用金银。
知君不作家私计，迁日还同到日贫。

   卷385_68 【罗道士】张籍
城里无人得实年，衣襟常带臭黄烟。楼中赊酒唯留药，
洞里争棋不赌钱。闻客语声知贵贱，持花歌咏似狂颠。
寻常行处皆逢见，世上多疑是谪仙。

   卷386_15 【禅师（一作西峰顶）】张籍
独在西峰顶，年年闭石房。定中无弟子，人到为焚香。

   卷386_17 【题晖师影堂】张籍
日早欲参禅，竟无相识缘。道场今独到，惆怅影堂前。

   卷386_21 【别于鹄】张籍
离灯及晨辉，行人起复思。出门两相顾，青山路逶迤。

   卷386_26 【蛮州（一作杜牧诗，题云蛮中醉）】张籍
瘴水蛮中入洞流，人家多住竹棚头。
一山海上无城郭，唯见松牌记象州。

   卷386_31 【题玉像堂】张籍
玉毫不着世间尘，辉相分明十八身。
入夜无烟灯更好，堂中唯有转经人。

   卷386_41 【赠任道人】张籍
长安多病无生计，药铺医人乱索钱。
欲得定知身上事，凭君为算小行年。

   卷386_49 【答开州韦使君寄车前子】张籍
开州午日车前子，作药人皆道有神。
惭愧使君怜病眼，三千馀里寄闲人。

   卷386_50 【忆故州】张籍
垒石为山伴野夫，自收灵药读仙书。
如今身是他州客，每见青山忆旧居。

   卷386_51 【送客游蜀】张籍
行尽青山到益州，锦城楼下二江流。
杜家曾向此中住，为到浣花溪水头。

   卷386_56 【登楼寄胡家兄弟】张籍
独上西楼尽日闲，林烟演漾鸟蛮蛮。
谢家兄弟重城里，不得同看雨后山。

   卷386_62 【和崔驸马闻蝉】张籍
凤凰楼下多欢乐，不觉秋风暮雨天。
应为昨来身暂病，蝉声得到耳傍边。

   卷386_81 【华清宫】张籍
温泉流入汉离宫，宫树行行浴殿空。
武帝时人今欲尽，青山空闭御墙中。

   卷386_104 【寺宿斋】张籍
晚到金光门外寺，寺中新竹隔帘多。
斋官禁与僧相见，院院开门不得过。

   卷387_6 【自咏三首】卢仝
为报玉川子，知君未是贤。低头虽有地，仰面辄无天。
骨肉清成瘦，莴蔓老觉膻。家书与心事，相伴过流年。
卢子躘踵也，贤愚总莫惊。蚊虻当家口，草石是亲情。
万卷堆胸朽，三光撮眼明。翻悲广成子，闲气说长生。
物外无知己，人间一癖王。生涯身是梦，耽乐酒为乡。
日月黏髭须，云山锁肺肠。愚公只公是，不用谩惊张。

   卷387_20 【白鹭鸶】卢仝
刻成片玉白鹭鸶，欲捉纤鳞心自急。
翘足沙头不得时，傍人不知谓闲立。

   卷387_22 【感秋别怨】卢仝
霜秋自断魂，楚调怨离分。魄散瑶台月，心随巫峡云。
蛾眉谁共画，凤曲不同闻。莫似湘妃泪，斑斑点翠裙。

   卷387_26 【客淮南病】卢仝
扬州蒸毒似燂汤，客病清枯鬓欲霜。
且喜闭门无俗物，四肢安稳一张床。

   卷387_32 【萧宅二三子赠答诗二十首·客答石】卢仝
遍索天地间，彼此最痴癖。主人幸未来，与君为莫逆。

   卷387_33 【萧宅二三子赠答诗二十首·石答竹】卢仝
石报孤竹君，此客甚高调。共我相共痴，不怕主人天下笑。
我非蛱蝶儿，我非桃李枝。不要儿女扑，不要春风吹。
苔藓印我面，雨露皴我皮。此故不嫌我，突兀蒙相知。
此客即西归，我心徒依依。我欲随客去，累重不解飞。
知弟虚心亦待客，此客何以共报之。

   卷387_41 【萧宅二三子赠答诗二十首·客谢井】卢仝
改邑不改井，此是井卦辞。井公莫怪惊，说我成憨痴。
我纵有神力，争敢将公归。扬州恶百姓，疑我卷地皮。

   卷387_43 【萧宅二三子赠答诗二十首·客请马兰】卢仝
嵩山未必怜兰兰，兰兰已受郎君恩。
不须刷帚跳踪走，只拟兰浪出其门。

   卷388_3 【小妇吟】卢仝
小妇欲入门，隈门匀红妆。大妇出门迎，正顿罗衣裳。
门边两相见，笑乐不可当。夫子于傍聊断肠，
小妇哆et上高堂。开玉匣，取琴张。陈金罍，酌满觞。
愿言两相乐，永与同心事我郎。夫子于傍剩欲狂。
珠帘风度百花香，翠帐云屏白玉床。啼鸟休啼花莫笑，
女英新喜得娥皇。

   卷388_15 【忆金鹅山沈山人二首】卢仝
君家山头松树风，适来入我竹林里。一片新茶破鼻香，
请君速来助我喜。莫合九转大还丹，莫读三十六部大洞经。
闲来共我说真意，齿下领取真长生。不须服药求神仙，
神仙意智或偶然。自古圣贤放入土，淮南鸡犬驱上天。
白日上升应不恶，药成且辄一丸药。暂时上天少问天，
蛇头蝎尾谁安著。
君爱炼药药欲成，我爱炼骨骨已清。试自比校得仙者，
也应合得天上行。天门九重高崔嵬，清空凿出黄金堆。
夜叉守门昼不启，夜半醮祭夜半开。夜叉喜欢动关锁，
锁声zh地生风雷。地上禽兽重血食，性命血化飞黄埃。
太上道君莲花台，九门隔阔安在哉。呜呼沈君大药成，
兼须巧会鬼物情，无求长生丧厥生。

   卷388_8 【月蚀诗】卢仝
东海出明月，清明照毫发。朱弦初罢弹，金兔正奇绝。
三五与二八，此时光满时。颇奈虾蟆儿，吞我芳桂枝。
我爱明镜洁，尔乃痕翳之。尔且无六翮，焉得升天涯。
方寸有白刃，无由扬清辉。如何万里光，遭尔小物欺。
却吐天汉中，良久素魄微。日月尚如此，人情良可知。

   卷389_9 【出山作】卢仝
出山忘掩山门路，钓竿插在枯桑树。当时只有鸟窥窬，
更亦无人得知处。家僮若失钓鱼竿，定是猿猴把将去。

   卷391_9 【黄家洞】李贺
雀步蹙沙声促促，四尺角弓青石镞。黑幡三点铜鼓鸣，
高作猿啼摇箭箙。彩巾缠踍幅半斜，溪头簇队映葛花。
山潭晚雾吟白鼍，竹蛇飞蠹射金沙。闲驱竹马缓归家，
官军自杀容州槎。

   卷392_28 【巴童答】李贺
巨鼻宜山褐，庞眉入苦吟。非君唱乐府，谁识怨秋深。

   卷392_34 【潞州张大宅病酒，遇江使，寄上十四兄】李贺
秋至昭关后，当知赵国寒。系书随短羽，写恨破长笺。
病客眠清晓，疏桐坠绿鲜。城鸦啼粉堞，军吹压芦烟。
岸帻褰沙幌，枯塘卧折莲。木窗银迹画，石磴水痕钱。
旅酒侵愁肺，离歌绕懦弦。诗封两条泪，露折一枝兰。
莎老沙鸡泣，松干瓦兽残。觉骑燕地马，梦载楚溪船。
椒桂倾长席，鲈鲂斫玳筵。岂能忘旧路，江岛滞佳年。

   卷392_43 【钓鱼诗】李贺
秋水钓红渠，仙人待素书。菱丝萦独茧，蒲米蛰双鱼。
斜竹垂清沼，长纶贯碧虚。饵悬春蜥蜴，钩坠小蟾蜍。
詹子情无限，龙阳恨有馀。为看烟浦上，楚女泪沾裾。

   卷392_57 【开愁歌（华下作）】李贺
秋风吹地百草干，华容碧影生晚寒。我当二十不得意，
一心愁谢如枯兰。衣如飞鹑马如狗，临岐击剑生铜吼。
旗亭下马解秋衣，请贳宜阳一壶酒。壶中唤天云不开，
白昼万里闲凄迷。主人劝我养心骨，莫受俗物相填bh。

   卷392_63 【苦昼短】李贺
飞光飞光，劝尔一杯酒。吾不识青天高，黄地厚，
唯见月寒日暖，来煎人寿。食熊则肥，食蛙则瘦。
神君何在，太一安有。天东有若木，下置衔烛龙。
吾将斩龙足，嚼龙肉。使之朝不得回，夜不得伏。
自然老者不死，少者不哭。何为服黄金，吞白玉。
谁似任公子，云中骑碧驴。刘彻茂陵多滞骨，
嬴政梓棺费鲍鱼。

   卷392_64 【章和二年中】李贺
云萧索，田风拂拂，麦芒如篲黍如粟。关中父老百领襦，
关东吏人乏诟租。健犊春耕土膏黑，菖蒲丛丛沿水脉。
殷勤为我下田租，百钱携偿丝桐客。游春漫光坞花白，
野林散香神降席。拜神得寿献天子，七星贯断姮娥死。

   卷393_16 【北中寒】李贺
一方黑照三方紫，黄河冰合鱼龙死。三尺木皮断文理，
百石强车上河水。霜花草上大如钱，挥刀不入迷濛天。
争瀯海水飞凌喧，山瀑无声玉虹悬。

   卷393_29 【官不来，题皇甫湜先辈厅】李贺
官不来，官庭秋，老桐错干青龙愁。书司曹佐走如牛，
叠声问佐官来不。官不来，门幽幽。

   卷393_32 【塞下曲】李贺
胡角引北风，蓟门白于水。天含青海道，城头月千里。
露下旗濛濛，寒金鸣夜刻。蕃甲锁蛇鳞，马嘶青冢白。
秋静见旄头，沙远席羁愁。帐北天应尽，河声出塞流。

   卷393_38 【神弦曲】李贺
西山日没东山昏，旋风吹马马踏云。画弦素管声浅繁，
花裙綷gw步秋尘。桂叶刷风桂坠子，青狸哭血寒狐死。
古壁彩虬金帖尾，雨工骑入秋潭水。百年老鸮成木魅，
笑声碧火巢中起。

   卷393_46 【许公子郑姬歌（郑园中请贺作）】李贺
许史世家外亲贵，宫锦千端买沉醉。铜驼酒熟烘明胶，
古堤大柳烟中翠。桂开客花名郑袖，入洛闻香鼎门口。
先将芍药献妆台，后解黄金大如斗。莫愁帘中许合欢，
清弦五十为君弹。弹声咽春弄君骨，骨兴牵人马上鞍。
两马八蹄踏兰苑，情如合竹谁能见。夜光玉枕栖凤凰，
袷罗当门刺纯线。长翻蜀纸卷明君，转角含商破碧云。
自从小靥来东道，曲里长眉少见人。相如冢上生秋柏，
三秦谁是言情客。蛾鬟醉眼拜诸宗，为谒皇孙请曹植。

   卷393_50 【出城别张又新酬李汉】李贺
李子别上国，南山崆峒春。不闻今夕鼓，差慰煎情人。
赵壹赋命薄，马卿家业贫。乡书何所报，紫蕨生石云。
长安玉桂国，戟带披侯门。惨阴地自光，宝马踏晓昏。
腊春戏草苑，玉輓鸣qX辚。绿网缒金铃，霞卷清池漘。
开贯泻蚨母，买冰防夏蝇。时宜裂大袂，剑客车盘茵。
小人如死灰，心切生秋榛。皇图跨四海，百姓拖长绅。
光明霭不发，腰龟徒甃银。吾将噪礼乐，声调摩清新。
欲使十千岁，帝道如飞神。华实自苍老，流采长倾湓。
没没暗齰舌，涕血不敢论。今将下东道，祭酒而别秦。
六郡无剿儿，长刀谁拭尘。地理阳无正，快马逐服辕。
二子美年少，调道讲清浑。讥笑断冬夜，家庭疏筱穿。
曙风起四方，秋月当东悬。赋诗面投掷，悲哉不遇人。
此别定沾臆，越布先裁巾。

   卷394_2 【假龙吟歌】李贺
石轧铜杯，吟咏枯瘁。苍鹰摆血，白凤下肺。桂子自落，
云弄车盖。木死沙崩恶谿岛，阿母得仙今不老。
窞中跳汰截清涎，隈壖卧水埋金爪。崖蹬苍苔吊石发，
江君掩帐筼筜折。莲花去国一千年，雨后闻腥犹带铁。

   卷394_3 【感讽六首】李贺
人间春荡荡，帐暖香扬扬。飞光染幽红，夸娇来洞房。
舞席泥金蛇，桐竹罗花床。眼逐春瞑醉，粉随泪色黄。
王子下马来，曲沼鸣鸳鸯。焉知肠车转，一夕巡九方。
苦风吹朔寒，沙惊秦木折。舞影逐空天，画鼓馀清节。
蜀书秋信断，黑水朝波咽。娇魂从回风，死处悬乡月。
杂杂胡马尘，森森边士戟。天教胡马战，晓云皆血色。
妇人携汉卒，箭箙囊巾帼。不惭金印重，踉跄腰鞬力。
恂恂乡门老，昨夜试锋镝。走马遣书勋，谁能分粉墨。
青门放弹去，马色连空郊。何年帝家物，玉装鞍上摇。
去去走犬归，来来坐烹羔。千金不了馔，狢肉称盘臊。
试问谁家子，乃老能佩刀。西山白盖下，贤俊寒萧萧。
晓菊泫寒露，似悲团扇风。秋凉经汉殿，班子泣衰红。
本无辞辇意，岂见入空宫。腰衱珮珠断，灰蝶生阴松。
蝶飞红粉台，柳扫吹笙道。十日悬户庭，九秋无衰草。
调歌送风转，杯池白鱼小。水宴截香腴，菱科映青罩。
zv蒙梨花满，春昏弄长啸。唯愁苦花落，不悟世衰到。
抚旧唯销魂，南山坐悲峭。

   卷394_5 【白虎行】李贺
火乌日暗崩腾云，秦皇虎视苍生群。烧书灭国无暇日，
铸剑佩玦惟将军。玉坛设醮思冲天，一世二世当万年。
烧丹未得不死药，拏舟海上寻神仙。鲸鱼张鬣海波沸，
耕人半作征人鬼。雄豪气猛如焰烟，无人为决天河水。
谁最苦兮谁最苦，报人义士深相许。渐离击筑荆卿歌，
荆卿把酒燕丹语。剑如霜兮胆如铁，出燕城兮望秦月。
天授秦封祚未移，衮龙衣点荆卿血。朱旗卓地白虎死，
汉皇知是真天子。

   卷394_6 【有所思】李贺
去年陌上歌离曲，今日君书远游蜀。帘外花开二月风，
台前泪滴千行竹。琴心与妾肠，此夜断还续。
想君白马悬雕弓，世间何处无春风。君心未肯镇如石，
妾颜不久如花红。夜残高碧横长河，河上无梁空白波。
西风未起悲龙梭，年年织素攒双蛾。江山迢递无休绝，
泪眼看灯乍明灭。自从孤馆深锁窗，桂花几度圆还缺。
鸦鸦向晓鸣森木，风过池塘响丛玉。白日萧条梦不成，
桥南更问仙人卜。

   卷394_11 【昆仑使者】李贺
昆仑使者无消息，茂陵烟树生愁色。金盘玉露自淋漓，
元气茫茫收不得。麒麟背上石文裂，虬龙鳞下红枝折。
何处偏伤万国心，中天夜久高明月。

   卷394_15 【静女春曙曲】李贺
嫩叶怜芳抱新蕊，泣露枝枝滴夭泪。粉窗香咽颓晓云，
锦堆花密藏春睡。恋屏孔雀摇金尾，莺舌分明呼婢子。
冰洞寒龙半匣水，一只商鸾逐烟起。

   卷395_2 【雪车】刘叉
腊令凝绨三十日，缤纷密雪一复一。孰云润泽在枯荄，
闤闠饿民冻欲死。死中犹被豺狼食，官车初还城垒未完备。
人家千里无烟火，鸡犬何太怨。天下恤吾氓，
如何连夜瑶花乱。皎洁既同君子节，沾濡多著小人面。
寒锁侯门见客稀，色迷塞路行商断。小小细细如尘间，
轻轻缓缓成朴簌。官家不知民馁寒，尽驱牛车盈道载屑玉。
载载欲何之，秘藏深宫以御炎酷。徒能自卫九重间，
岂信车辙血，点点尽是农夫哭。刀兵残丧后，
满野谁为载白骨。远戍久乏粮，太仓谁为运红粟。
戎夫尚逆命，扁箱鹿角谁为敌。士夫困征讨，
买花载酒谁为适。天子端然少旁求，股肱耳目皆奸慝。
依违用事佞上方，犹驱饿民运造化防暑厄。
吾闻躬耕南亩舜之圣，为民吞蝗唐之德。
未闻eK孽苦苍生，相群相党上下为蝥贼。
庙堂食禄不自惭，我为斯民叹息还叹息。

   卷395_4 【勿执古寄韩潮州】刘叉
古人皆执古，不辞冻饿悲。今人亦执古，自取行坐危。
老菊凌霜葩，狞松抱雪姿。武王亦至明，宁哀首阳饥。
仲尼岂非圣，但为互乡嗤。寸心生万路，今古棼若丝。
逐逐行不尽，茫茫休者谁。来恨不可遏，去悔何足追。
玉石共笑唾，驽骥相奔驰。请君勿执古，执古徒自隳。

   卷395_7 【独饮】刘叉
尽欲调太羹，自古无好手。所以山中人，兀兀但饮酒。

   卷395_10 【嘲荆卿】刘叉
白虹千里气，血颈一剑义。报恩不到头，徒作轻生士。

   卷395_22 【塞上逢卢仝】刘叉
直到桑干北，逢君夜不眠。上楼腰脚健，怀土眼睛穿。
斗柄寒垂地，河流冻彻天。羁魂泣相向，何事有诗篇。

   卷398_2 【竞渡】元稹
吾观竞舟子，因测大竞源。天地昔将竞，蓬勃昼夜昏。
龙蛇相嗔薄，海岱俱崩奔。群动皆搅挠，化作流浑浑。
数极斗心息，太和蒸混元。一气忽为二，矗然画乾坤。
日月复照耀，春秋递寒温。八荒坦以旷，万物罗以繁。
圣人中间立，理世了不烦。延绵复几岁，逮及羲与轩。
炎皇炽如炭，蚩尤扇其燔。有熊竞心起，驱兽出林樊。
一战波委焰，再战火燎原。战讫天下定，号之为轩辕。
自是岂无竞，琐细不复言。其次有龙竞，竞渡龙之门。
龙门浚如泻，淙射不可援。赤鳞化时至，唐突鳍鬣掀。
乘风瞥然去，万里黄河翻。接瞬电烻出，微吟霹雳喧。
傍瞻旷宇宙，俯瞰卑昆仑。庶类咸在下，九霄行易扪。
倏辞蛙黾穴，遽排天帝阍。回悲曝鳃者，未免鲸鲵吞。
帝命泽诸夏，不弃虫与昆。随时布膏露，称物施厚恩。
草木沾我润，豚鱼望我蕃。向来同竞辈，岂料由我存。
壮哉龙竞渡，一竞身独尊。舍此皆蚁斗，竞舟何足论。

   卷399_2 【虫豸诗·巴蛇（三首）】元稹
巴蛇千种毒，其最鼻褰蛇。掉舌翻红焰，盘身蹙白花。
喷人竖毛发，饮浪沸泥沙。欲学叔敖瘗，其如多似麻。
越岭南滨海，武都西隐戎。雄黄假名石，鷣鸟远难笼。
讵有隳肠计，应无破脑功。巴山昼昏黑，妖雾毒濛濛。
汉帝斩蛇剑，晋时烧上天。自兹繁巨蟒，往往寿千年。
白昼遮长道，青溪蒸毒烟。战龙苍海外，平地血浮船。

   卷399_8 【虫豸诗·虻（三首）】元稹
阴深山有瘴，湿垫草多虻。众噬锥刀毒，群飞风雨声。
汗粘疮痏痛，日曝苦辛行。饱尔蛆残腹，安知天地情。
千山溪沸石，六月火烧云。自顾生无类，那堪毒有群。
搏牛皮若截，噬马血成文。蹄角尚如此，肌肤安可云。
辛螫终非久，炎凉本递兴。秋风自天落，夏蘖与霜澄。
一镜开潭面，千锋露石棱。气平虫豸死，云路好攀登。

   卷400_2 【春晚寄杨十二，兼呈赵八（时杨生馆于赵氏）】元稹
蒙蒙竹树深，帘牖多清阴。避日坐林影，馀花委芳襟。
倾尊就残酌，舒卷续微吟。空际飏高蝶，风中聆素琴。
广庭备幽趣，复对商山岑。独此爱时景，旷怀云外心。
迁莺恋嘉木，求友多好音。自无琅玕实，安得莲花簪。
寄之二君子，希见双南金。

   卷400_12 【秋堂夕】元稹
炎凉正回互，金火郁相乘。云雷时交构，川泽方蒸腾。
清风一朝胜，白露忽已凝。草木凡气尽，始见天地澄。
况此秋堂夕，幽怀旷无朋。萧条帘外雨，倏闪案前灯。
书卷满床席，蟏蛸悬复升。啼儿屡哑咽，倦僮时寝兴。
泛览昏夜目，咏谣畅烦膺。况吟获麟章，欲罢久不能。
尧舜事已远，丘道安可胜。蜉蝣不信鹤，蜩鷃肯窥鹏。
当年且不偶，没世何必称。胡为揭闻见，褒贬贻爱憎。
焉用汩其泥，岂在清如冰。非白又非黑，谁能点青蝇。
处世苟无闷，佯狂道非弘。无言被人觉，予亦笑孙登。

   卷401_4 【酬乐天登乐游园见忆】元稹
昔君乐游园，怅望天欲曛。今我大江上，快意波翻云。
秋空压澶漫，澒洞无垢氛。四顾皆豁达，我眉今日伸。
长安隘朝市，百道走埃尘。轩车随对列，骨肉非本亲。
夸游丞相第，偷入常侍门。爱君直如发，勿念江湖人。

   卷401_18 【冬夜怀李侍御、王太祝、段丞】元稹
浩露烟壒尽，月光闲有馀。松篁细阴影，重以帘牖疏。
泛览星粲粲，轻河悠碧虚。纤云不成叶，脉脉风丝舒。
丹灶炽东序，烧香罗玉书。飘飘魂神举，若骖鸾鹤舆。
感念夙昔意，华尚簪与裾。簪裾讵几许，累创吞钩鱼。
今闻馨香道，一以悟臭帑。悟觉誓不惑，永抱胎仙居。
昼夜欣所适，安知岁云除。行行二三友，君怀复何如。

   卷402_6 【玉泉道中作】元稹
楚俗物候晚，孟冬才有霜。早农半华实，夕水含风凉。
遐想云外寺，峰峦渺相望。松门接官路，泉脉连僧房。
微露上弦月，暗焚初夜香。谷深烟壒净，山虚钟磬长。
念此清境远，复忧尘事妨。行行即前路，勿滞分寸光。

   卷403_7 【高荷】元稹
种藕百馀根，高荷才四叶。飐闪碧云扇，团圆青玉叠。
亭亭自抬举，鼎鼎难藏擫。不学著水荃，一生长怗怗。

   卷403_12 【长庆历】元稹
年历复年历，卷尽悲且惜。历日何足悲，但悲年运易。
年年岂无叹，此叹何唧唧。所叹别此年，永无长庆历。

   卷403_13 【顺宗至德大圣大安孝皇帝挽歌词三首（左拾遗时作）】元稹
不改延洪祚，因成揖让朝。讴歌同戴启，遏密共思尧。
雨露施恩广，梯航会葬遥。号弓那独切，曾感昔年招。
前春文祖庙，大舜嗣尧登。及此逾年感，还因是月崩。
寿缘追孝促，业在继明兴。俭诏同今古，山川绕灞陵。
七月悲风起，凄凉万国人。羽仪经巷内，輼fm转城闉。
暝色依陵早，秋声入辂新。自嗟同草木，不识永贞春。

   卷403_22 【褒城驿二首】元稹
容州诗句在褒城，几度经过眼暂明。
今日重看满衫泪，可怜名字已前生。
忆昔万株梨映竹，遇逢黄令醉残春。
梨枯竹尽黄令死，今日再来衰病身。

   卷403_23 【和乐天梦亡友刘太白同游二首】元稹
君诗昨日到通州，万里知君一梦刘。
闲坐思量小来事，只应元是梦中游。
老来东郡复西州，行处生尘为丧刘。
纵使刘君魂魄在，也应至死不同游。

   卷404_11 【除夜】元稹
忆昔岁除夜，见君花烛前。今宵祝文上，重叠叙新年。
闲处低声哭，空堂背月眠。伤心小儿女，撩乱火堆边。

   卷404_19 【独夜伤怀赠呈张侍御（张生近丧妻）】元稹
烬火孤星灭，残灯寸焰明。竹风吹面冷，檐雪坠阶声。
寡鹤连天叫，寒雏彻夜惊。只应张侍御，潜会我心情。

   卷404_24 【哭女樊】元稹
秋天净绿月分明，何事巴猿不賸鸣。
应是一声肠断去，不容啼到第三声。

   卷406_7 【泛江玩月十二韵】元稹
楚塞分形势，羊公压大邦。因依多士子，参画尽敦厖。
岳璧闲相对，荀龙自有双。共将船载酒，同泛月临江。
远树悬金镜，深潭倒玉幢。委波添净练，洞照灭凝釭。
阗咽沙头市，玲珑竹岸窗。巴童唱巫峡，海客话神泷。
已困连飞盏，犹催未倒缸。饮荒情烂熳，风棹乐峥摐。
胜事他年忆，愁心此夜降。知君皆逸韵，须为应莛撞。

   卷406_10 【送王协律游杭越十韵】元稹
去去莫凄凄，馀杭接会稽。松门天竺寺，花洞若耶溪。
浣渚逢新艳，兰亭识旧题。山经秦帝望，垒辨越王栖。
江树春常早，城楼月易低。镜呈湖面出，云叠海潮齐。
章甫官人戴，莼丝姹女提。长干迎客闹，小市隔烟迷。
纸乱红蓝压，瓯凝碧玉泥。荆南无抵物，来日为侬携。

   卷407_3 【奉和权相公行次临阙驿逢郑仆射相公归…赠诗十四韵】元稹
帝下赤霄符，搜求造化炉。中台归内座，太一直南都。
黄霸乘轺入，王尊叱驭趋。万人东道送，六纛北风驱。
栈阁才倾盖，关门已合繻。贯鱼行逦迤，交马语踟蹰。
去速熊罴兆，来驰虎豹夫。昔怜三易地，今讶两分途。
别路环山雪，离章运寸珠。锋铓断犀兕，波浪没蓬壶。
区宇声虽动，淮河孽未诛。将军遥策画，师氏密訏谟。
汉上坛仍筑，褒西阵再图。公方先二虏，何暇进愚儒。

   卷407_4 【酬乐天东南行诗一百韵】元稹
我病方吟越，君行已过湖。去应缘直道，哭不为穷途。
亚竹寒惊牖，空堂夜向隅。暗魂思背烛，危梦怯乘桴。
坐痛筋骸憯，旁嗟物候殊。雨蒸虫沸渭，浪涌怪睢盱。
索绠飘蚊蚋，蓬麻甃舳舻。短檐苫稻草，微俸封渔租。
泥浦喧捞蛤，荒郊险斗貙。鲸吞近溟涨，猿闹接黔巫。
芒屩泅牛妇，丫头荡桨夫。酢醅荷裹卖，醨酒水淋沽。
舞态翻鸲鹆，歌词咽鹧鸪。夷音啼似笑，蛮语谜相呼。
江郭船添店，山城木竖郛。吠声沙市犬，争食墓林乌。
犷俗诚堪惮，妖神甚可虞。欲令仁渐及，已被疟潜图。
膳减思调鼎，行稀恐蠹枢。杂莼多剖鳝，和黍半蒸菰。
绿粽新菱实，金丸小木奴。芋羹真暂淡，bJ炙漫涂苏。
炰鳖那胜羜，烹鯄只似鲈。楚风轻似蜀，巴地湿如吴。
气浊星难见，州斜日易晡。通宵但云雾，未酉即桑榆。
瘴窟蛇休蛰，炎溪暑不徂。伥魂阴叫啸，鵩貌昼踟蹰。
乡里家藏蛊，官曹世乏儒。敛缗偷印信，传箭作符繻。
椎髻抛巾帼，镩刀代辘轳。当心鞙铜鼓，背弝射桑弧。
岂复民氓料，须将鸟兽驱。是非浑并漆，词讼敢研朱。
陋室鸮窥伺，衰形蟒觊觎。鬓毛霜点合，襟泪血痕濡。
倍忆京华伴，偏忘我尔躯。谪居今共远，荣路昔同趋。
科试铨衡局，衙参典校厨。月中分桂树，天上识昌蒲。
应召逢鸿泽，陪游值赐酺。心唯撞卫磬，耳不乱齐竽。
海岱词锋截，皇王笔阵驱。疾奔凌騕褭，高唱轧吴歈。
点检张仪舌，提携傅说图。摆囊看利颖，开颔出明珠。
并取千人特，皆非十上徒。白麻云色腻，墨诏电光粗。
众口贪归美，何颜敢妒姝。秦台纳红旭，酆匣洗黄垆。
谏猎宁规避，弹豪讵嗫嚅。肺肝憎巧曲，蹊径绝萦迂。
誓遣朝纲振，忠饶翰苑输。骥调方汗血，蝇点忽成卢。
遂谪栖遑掾，还飞送别盂。痛嗟亲爱隔，颠望友朋扶。
狸病翻随鼠，骢羸返作驹。物情良徇俗，时论太诬吾。
瓶罄罍偏耻，松摧柏自枯。虎虽遭陷阱，龙不怕泥涂。
重喜登贤苑，方欣佐伍符。判身入矛戟，轻敌比锱铢。
驿骑来千里，天书下九衢。因教罢飞檄，便许到皇都。
舟败罂浮汉，骖疲杖过邘。邮亭一萧索，烽候各崎岖。
馈饷人推辂，谁何吏执殳。拔家逃力役，连锁责逋诛。
防戍兄兼弟，收田妇与姑。缣缃工女竭，青紫使臣纡。
望国参云树，归家满地芜。破窗尘ej々，幽院鸟呜呜。
祖竹丛新笋，孙枝压旧梧。晚花狂蛱蝶，残蒂宿茱萸。
始悟摧林秀，因衔避缴芦。文房长遣闭，经肆未曾铺。
鹓鹭方求侣，鸱鸢已吓雏。征还何郑重，斥去亦须臾。
迢递投遐徼，苍黄出奥区。通川诚有咎，湓口定无辜。
利器从头匣，刚肠到底刳。薰莸任盛贮，稊稗莫超逾。
公干经时卧，钟仪几岁拘。光阴流似水，蒸瘴热于炉。
薄命知然也，深交有矣夫。救焚期骨肉，投分刻肌肤。
二妙驰轩陛，三英咏袴襦。李多嘲蝘蜓，窦数集蜘蛛。
数子皆奇货，唯予独朽株。邯郸笑匍匐，燕蒯受揶揄。
懒学三闾愤，甘齐百里愚。耽眠稀醒素，凭醉少嗟吁。
学问徒为尔，书题尽已于。别犹多梦寐，情尚感凋枯。
近喜司戎健，寻伤掌诰徂。士元名位屈，伯道子孙无。
旧好飞琼翰，新诗灌玉壶。几催闲处泣，终作苦中娱。
廉蔺声相让，燕秦势岂俱。此篇应绝倒，休漫捋髭须。

   卷408_5 【春六十韵】元稹
节应寒灰下，春生返照中。未能消积雪，已渐少回风。
迎气邦经重，斋诚帝念隆。龙骧紫宸北，天压翠坛东。
仙仗摇佳彩，荣光答圣衷。便从威仰座，随入大罗宫。
先到璇渊底，偷穿玳瑁栊。馆娃朝镜晚，太液晓冰融。
撩摘芳情遍，搜求好处终。九霄浑可可，万姓尚忡忡。
昼漏频加箭，宵晖欲半弓。驱令三殿出，乞与百蛮同。
直自方壶岛，斜临绝漠戎。南巡暧珠树，西转丽崆峒。
度岭梅甘坼，潜泉脉暗洪。悠悠铺塞草，冉冉著江枫。
蚕役投筐妾，耘催荷蓧翁。既蒸难发地，仍送懒归鸿。
约略环区宇，殷勤绮镐沣。华山青黛扑，渭水碧沙蒙。
宿露清馀霭，晴烟塞迥空。燕巢才点缀，莺舌最惺憁。
腻粉梨园白，胭脂桃径红。郁金垂嫩柳，罯画委高笼。
地甲门阑大，天开禁掖崇。层台张舞凤，阁道架飞虹。
麹糵调神化，鹓鸾竭至忠。歌钟齐锡宴，车服奖庸功。
俊造欣时用，闾阎贺岁丰。倡楼妆z8々，农野绿芃芃。
贵主骄矜盛，豪家恃赖雄。偏沾打球彩，频得铸钱铜。
专杀擒杨若，殊恩赦邓通。女孙新在内，婴稚近封公。
游衍关心乐，诗书对面聋。盘筵饶异味，音乐斥庸工。
酒爱油衣浅，杯夸玛瑙烘。挑鬟玉钗髻，刺绣宝装拢。
启齿呈编贝，弹丝动削葱。醉圆双媚靥，波溢两明瞳。
但赏欢无极，那知恨亦充。洞房闲窈窕，庭院独葱茏。
谢砌萦残絮，班窗网曙虫。望夫身化石，为伯首如蓬。
顾我沉忧士，骑他老病骢。静街乘旷荡，初日接曈曨。
饮败肺常渴，魂惊耳更聪。虚逢好阳艳，其那苦昏懵。
黾勉还移步，持疑又省躬。慵将疲悴质，漫走倦羸僮。
季月行当暮，良辰坐叹穷。晋悲焚介子，鲁愿浴沂童。
燧改鲜妍火，阴繁晻澹桐。瑞云低g7々，香雨润濛濛。
药溉分窠数，篱栽备幼冲。种莎怜见叶，护笋冀成筒。
有梦多为蝶，因蒐定作熊。漂沉随坏芥，荣茂委苍穹。
震动风千变，晴和鹤一冲。丁宁搴芳侣，须识未开丛。

   卷409_9 【早归】元稹
春静晓风微，凌晨带酒归。远山笼宿雾，高树影朝晖。
饮马鱼惊水，穿花露滴衣。娇莺似相恼，含啭傍人飞。

   卷409_12 【忆杨十二】元稹
杨子爱言诗，春天好咏时。恋花从马滞，联句放杯迟。
日映含烟竹，风牵卧柳丝。南山更多兴，须作白云期。

   卷409_16 【春病】元稹
病来闲卧久，因见静时心。残月晓窗迥，落花幽院深。
望山移坐榻，行药步墙阴。车马门前度，遥闻哀苦吟。

   卷409_19 【东台去】元稹
陶君喜不遇，予每为君言。今日东台去，澄心在陆浑。
旋抽随日俸，并买近山园。千万崔兼白，殷勤承主恩。

   卷410_6 【水上寄乐天】元稹
眼前明月水，先入汉江流。汉水流江海，西江过庾楼。
庾楼今夜月，君岂在楼头。万一楼头望，还应望我愁。

   卷410_22 【嘉陵水】元稹
尔是无心水，东流有恨无。我心无说处，也共尔何殊。

   卷411_18 【拟醉（自此至《狂醉》，皆是夕所赋）】元稹
九月闲宵初向火，一尊清酒始行杯。
怜君城外遥相忆，冒雨冲泥黑地来。

   卷411_35 【酬胡三凭人问牡丹】元稹
窃见胡三问牡丹，为言依旧满西栏。
花时何处偏相忆，寥落衰红雨后看。

   卷412_8 【赠乐天】元稹
等闲相见销长日，也有闲时更学琴。
不是眼前无外物，不关心事不经心。

   卷412_10 【使东川·清明日】元稹
常年寒食好风轻，触处相随取次行。
今日清明汉江上，一身骑马县官迎。

   卷412_14 【使东川·江楼月】元稹
嘉陵江岸驿楼中，江在楼前月在空。月色满床兼满地，
江声如鼓复如风。诚知远近皆三五，但恐阴晴有异同。
万一帝乡还洁白，几人潜傍杏园东。

   卷413_3 【放言五首】元稹
近来逢酒便高歌，醉舞诗狂渐欲魔。五斗解酲犹恨少，
十分飞盏未嫌多。眼前仇敌都休问，身外功名一任他。
死是等闲生也得，拟将何事奈吾何。
莫将心事厌长沙，云到何方不是家。酒熟餔糟学渔父。
饭来开口似神鸦。竹枝待凤千茎直，柳树迎风一向斜。
总被天公沾雨露，等头成长尽生涯。
霆轰电烻数声频，不奈狂夫不藉身。纵使被雷烧作烬，
宁殊埋骨扬为尘。得成蝴蝶寻花树，傥化江鱼掉锦鳞。
必若乖龙在诸处，何须惊动自来人。
安得心源处处安，何劳终日望林峦。玉英惟向火中冷，
莲叶元来水上干。甯戚饭牛图底事，陆通歌凤也无端。
孙登不语启期乐，各自当情各自欢。
三十年来世上行，也曾狂走趁浮名。两回左降须知命，
数度登朝何处荣。乞我杯中松叶满，遮渠肘上柳枝生。
他时定葬烧缸地，卖与人家得酒盛。

   卷413_8 【送致用】元稹
泪沾双袖血成文，不为悲身为别君。望鹤眼穿期海外，
待乌头白老江濆。遥看逆浪愁翻雪，渐失征帆错认云。
欲识九回肠断处，浔阳流水逐条分。

   卷413_16 【送孙胜】元稹
桐花暗澹柳惺憁，池带轻波柳带风。
今日与君临水别，可怜春尽宋亭中。

   卷413_17 【游三寺回呈上府主严司空时因寻寺…故以诗自诮尔】元稹
谢公恣纵颠狂掾，触处闲行许自由。举板支颐对山色，
当筵吹帽落台头。贪缘稽首他方佛，无暇精心满县囚。
莫责寻常吐茵吏，书囊赤白报君侯。

   卷415_2 【南昌滩】元稹
渠江明净峡逶迤，船到明滩拽zB迟。橹窡动摇妨作梦，
巴童指点笑吟诗。畬馀宿麦黄山腹，日背残花白水湄。
物色可怜心莫恨，此行都是独行时。

   卷415_32 【雨声】元稹
风吹竹叶休还动，雨点荷心暗复明。
曾向西江船上宿，惯闻寒夜滴篷声。

   卷415_44 【与李十一夜饮】元稹
寒夜灯前赖酒壶，与君相对兴犹孤。
忠州刺史应闲卧，江水猿声睡得无。

   卷416_3 【酬乐天武关南见微之题山石榴花诗】元稹
比因酬赠为花时，不为君行不复知。
又更几年还共到，满墙尘土两篇诗。

   卷416_7 【酬乐天寄生衣】元稹
秋茅处处流痎疟，夜鸟声声哭瘴云。
羸骨不胜纤细物，欲将文服却还君。

   卷416_16 【书剑】元稹
渝工剑刃皆欧冶，巴吏书踪尽子云。
唯我心知有来处，泊船黄草夜思君。

   卷417_12 【再酬复言】元稹
绕郭笙歌夜景徂，稽山迥带月轮孤。休文欲咏心应破，
道子虽来画得无。顾我小才同培塿，知君险斗敌都卢。
不然岂有姑苏郡，拟著陂塘比镜湖。

   卷417_19 【代郡斋神答乐天】元稹
虚白堂神传好语，二年长伴独吟时。夜怜星月多离烛，
日滉波涛一下帷。为报何人偿酒债，引看墙上使君诗。

   卷417_20 【酬乐天重寄别】元稹
却报君侯听苦辞，老头抛我欲何之。
武牢关外虽分手，不似如今衰白时。

   卷417_23 【寄浙西李大夫四首】元稹
柳眼梅心渐欲春，白头西望忆何人。
金陵太守曾相伴，共蹋银台一路尘。
蕊珠深处少人知，网索西临太液池。
浴殿晓闻天语后，步廊骑马笑相随。
禁林同直话交情，无夜无曾不到明。
最忆西楼人静夜，玉晨钟磬两三声。
由来鹏化便图南，浙右虽雄我未甘。
早渡西江好归去，莫抛舟楫滞春潭。

   卷418_15 【苦乐相倚曲】元稹
古来苦乐之相倚，近于掌上之十指。君心半夜猜恨生，
荆棘满怀天未明。汉成眼瞥飞燕时，可怜班女恩已衰。
未有因由相决绝，犹得半年佯暖热。转将深意谕旁人，
缉缀瑕疵遣潜说。一朝诏下辞金屋，班姬自痛何仓卒。
呼天抚地将自明，不悟寻时暗销骨。白首宫人前再拜，
愿将日月相辉解。苦乐相寻昼夜间，灯光那有天明在。
主今被夺心应苦，妾夺深恩初为主。欲知妾意恨主时，
主今为妾思量取。班姬收泪抱妾身，我曾排摈无限人。

   卷419_5 【和李校书新题乐府十二首·五弦弹】元稹
赵璧五弦弹徵调，徵声巉绝何清峭。辞雄皓鹤警露啼，
失子哀猿绕林啸。风入春松正凌乱，莺含晓舌怜娇妙。
呜呜暗溜咽冰泉，杀杀霜刀涩寒鞘。促节频催渐繁拨，
珠幢斗绝金铃掉。千靫鸣镝发胡弓，万片清球击虞庙。
众乐虽同第一部，德宗皇帝常偏召。旬休节假暂归来，
一声狂杀长安少。主第侯家最难见，挼歌按曲皆承诏。
水精帘外教贵嫔，玳瑁筵心伴中要。臣有五贤非此弦，
或在拘囚或屠钓。一贤得进胜累百，两贤得进同周召。
三贤事汉灭暴强，四贤镇岳宁边徼。五贤并用调五常，
五常既叙三光耀。赵璧五弦非此贤，九九何劳设庭燎。

   卷419_8 【和李校书新题乐府十二首·驯犀】元稹
建中之初放驯象，远归林邑近交广。兽返深山鸟构巢，
鹰雕鹞鹘无羁鞅。贞元之岁贡驯犀，上林置圈官司养。
玉盆金栈非不珍，虎啖狴牢鱼食网。渡江之橘逾汶貉，
反时易性安能长。腊月北风霜雪深，踡跼鳞身遂长往。
行地无疆费传驿，通天异物罹幽枉。乃知养兽如养人，
不必人人自敦奖。不扰则得之于理，不夺有以多于赏。
脱衣推食衣食之，不若男耕女令纺。尧民不自知有尧，
但见安闲聊击壤。前观驯象后驯犀，理国其如指诸掌。

   卷421_13 【夜别筵】元稹
夜长酒阑灯花长，灯花落地复落床。似我别泪三四行，
滴君满坐之衣裳。与君别后泪痕在，年年著衣心莫改。

   卷422_13 【赠双文】元稹
艳极翻含怨，怜多转自娇。有时还暂笑，闲坐爱无憀。
晓月行看堕，春酥见欲消。何因肯垂手，不敢望回腰。

   卷422_33 【莺莺诗（一作离思诗之首篇）】元稹
殷红浅碧旧衣裳，取次梳头暗淡妆。夜合带烟笼晓日，
牡丹经雨泣残阳。低迷隐笑原非笑，散漫清香不似香。
频动横波嗔阿母，等闲教见小儿郎。

   卷423_4 【春游】元稹
酒户年年减，山行渐渐难。欲终心懒慢，转恐兴阑散。
镜水波犹冷，稽峰雪尚残。不能辜物色，乍可怯春寒。
远目伤千里，新年思万端。无人知此意，闲凭小栏干。

   卷423_21 【赠刘采春】元稹
新妆巧样画双蛾，谩里常州透额罗。正面偷匀光滑笏，
缓行轻踏破纹波。言辞雅措风流足，举止低回秀媚多。
更有恼人肠断处，选词能唱望夫歌。

   卷423_25 【句】元稹
儿歌杨柳叶，妾拂石榴花。（见《纪事》）
松门待制应全远，药树监搜可得知。（《文昌杂录》
云：唐宣政殿为正衙，殿庭东西有四松，松下待制官
立班之地，旧图犹存。殿门外有药树，监察御史监搜
之位在焉。唐制：百官入宫殿门，必搜，监察所掌也。
至太和元年，监搜始停）
髻鬟峨峨高一尺，门前立地看春风。（《李娃行》，
见许彦周《诗话》）

   卷424_27 【春雪】白居易
元和岁在卯，六年春二月。月晦寒食天，天阴夜飞雪。
连宵复竟日，浩浩殊未歇。大似落鹅毛，密如飘玉屑。
寒销春茫苍，气变风凛冽。上林草尽没，曲江水复结。
红乾杏花死，绿冻杨枝折。所怜物性伤，非惜年芳绝。
上天有时令，四序平分别。寒燠苟反常，物生皆夭阏。
我观圣人意，鲁史有其说。或记水不冰，或书霜不杀。
上将儆政教，下以防灾孽。兹雪今如何，信美非时节。

   卷424_42 【送王处士】白居易
王门岂无酒，侯门岂无肉。主人贵且骄，待客礼不足。
望尘而拜者，朝夕走碌碌。王生独拂衣，遐举如云鹄。
宁归白云外，饮水卧空谷。不能随众人，敛手低眉目。
扣门与我别，酤酒留君宿。好去采薇人，终南山正绿。

   卷424_43 【村居苦寒】白居易
八年十二月，五日雪纷纷。竹柏皆冻死，况彼无衣民。
回观村闾间，十室八九贫。北风利如剑，布絮不蔽身。
唯烧蒿棘火，愁坐夜待晨。乃知大寒岁，农者尤苦辛。
顾我当此日，草堂深掩门。褐裘覆紖被，坐卧有馀温。
幸免饥冻苦，又无垄亩勤。念彼深可愧，自问是何人。

   卷424_58 【浔阳三题·东林寺白莲】白居易
东林北塘水，湛湛见底清。中生白芙蓉，菡萏三百茎。
白日发光彩，清飙散芳馨。泄香银囊破，泻露玉盘倾。
我惭尘垢眼，见此琼瑶英。乃知红莲花，虚得清净名。
夏萼敷未歇，秋房结才成。夜深众僧寝，独起绕池行。
欲收一颗子，寄向长安城。但恐出山去，人间种不生。

   卷424_59 【大水】白居易
浔阳郊郭间，大水岁一至。闾阎半飘荡，城堞多倾坠。
苍茫生海色，渺漫连空翠。风卷白波翻，日煎红浪沸。
工商彻屋去，牛马登山避。况当率税时，颇害农桑事。
独有佣舟子，鼓枻生意气。不知万人灾，自觅锥刀利。
吾无奈尔何，尔非久得志。九月霜降后，水涸为平地。

   卷425_17 【和答诗十首·答桐花】白居易
山木多蓊郁，兹桐独亭亭。叶重碧云片，花簇紫霞英。
是时三月天，春暖山雨晴。夜色向月浅，暗香随风轻。
行者多商贾，居者悉黎氓。无人解赏爱，有客独屏营。
手攀花枝立，足蹋花影行。生怜不得所，死欲扬其声。
截为天子琴，刻作古人形。云待我成器，荐之于穆清。
诚是君子心，恐非草木情。胡为爱其华，而反伤其生。
老龟被刳肠，不如无神灵。雄鸡自断尾，不愿为牺牲。
况此好颜色，花紫叶青青。宜遂天地性，忍加刀斧刑。
我思五丁力，拔入九重城。当君正殿栽，花叶生光晶。
上对月中桂，下覆阶前蓂。泛拂香炉烟，隐映斧藻屏。
为君布绿阴，当暑荫轩楹。沉沉绿满地，桃李不敢争。
为君发清韵，风来如叩琼。泠泠声满耳，郑卫不足听。
受君封植力，不独吐芬馨。助君行春令，开花应晴明。
受君雨露恩，不独含芳荣。戒君无戏言，翦叶封弟兄。
受君岁月功，不独资生成。为君长高枝，凤凰上头鸣。
一鸣君万岁，寿如山不倾。再鸣万人泰，泰阶为之平。
如何有此用，幽滞在岩坰。岁月不尔驻，孤芳坐凋零。
请向桐枝上，为余题姓名。待余有势力，移尔献丹庭。

   卷426_4 【海漫漫－戒求仙也】白居易
海漫漫，直下无底傍无边。云涛烟浪最深处，
人传中有三神山。山上多生不死药，服之羽化为天仙。
秦皇汉武信此语，方士年年采药去。蓬莱今古但闻名，
烟水茫茫无觅处。海漫漫，风浩浩，眼穿不见蓬莱岛。
不见蓬莱不敢归，童男丱女舟中老。徐福文成多诳诞，
上元太一虚祈祷。君看骊山顶上茂陵头，毕竟悲风吹蔓草。
何况玄元圣祖五千言，不言药，不言仙，不言白日升青天。

   卷426_8 【胡旋女－戒近习也（天宝末，康居国献之）】白居易
胡旋女，胡旋女。心应弦，手应鼓。弦鼓一声双袖举，
回雪飘飖转蓬舞。左旋右转不知疲，千匝万周无已时。
人间物类无可比，奔车轮缓旋风迟。曲终再拜谢天子，
天子为之微启齿。胡旋女，出康居，徒劳东来万里馀。
中原自有胡旋者，斗妙争能尔不如。天宝季年时欲变，
臣妾人人学圜转。中有太真外禄山，二人最道能胡旋。
梨花园中册作妃，金鸡障下养为儿。禄山胡旋迷君眼，
兵过黄河疑未反。贵妃胡旋惑君心，死弃马嵬念更深。
从兹地轴天维转，五十年来制不禁。胡旋女，莫空舞，
数唱此歌悟明主。

   卷426_15 【道州民－美臣遇明主也】白居易
道州民，多侏儒，长者不过三尺馀。市作矮奴年进送，
号为道州任土贡。任土贡，宁若斯，不闻使人生别离，
老翁哭孙母哭儿。一自阳城来守郡，不进矮奴频诏问。
城云臣按六典书，任土贡有不贡无。道州水土所生者，
只有矮民无矮奴。吾君感悟玺书下，岁贡矮奴宜悉罢。
道州民，老者幼者何欣欣。父兄子弟始相保，
从此得作良人身。道州民，民到于今受其赐，
欲说使君先下泪。仍恐儿孙忘使君，生男多以阳为字。

   卷427_2 【百炼镜－辨皇王鉴也】白居易
百炼镜，镕范非常规，日辰处所灵且祇。江心波上舟中铸，
五月五日日午时。琼粉金膏磨莹已，化为一片秋潭水。
镜成将献蓬莱宫，扬州长吏手自封。人间臣妾不合照，
背有九五飞天龙。人人呼为天子镜，我有一言闻太宗。
太宗常以人为镜，鉴古鉴今不鉴容。四海安危居掌内，
百王治乱悬心中。乃知天子别有镜，不是扬州百炼铜。

   卷427_4 【两朱阁－刺佛寺浸多也】白居易
两朱阁，南北相对起。借问何人家，贞元双帝子。
帝子吹箫双得仙，五云飘飖飞上天。第宅亭台不将去，
化为佛寺在人间。妆阁伎楼何寂静，柳似舞腰池似镜。
花落黄昏悄悄时，不闻歌吹闻钟磬。寺门敕榜金字书，
尼院佛庭宽有馀。青苔明月多闲地，比屋疲人无处居。
忆昨平阳宅初置，吞并平人几家地。仙去双双作梵宫，
渐恐人间尽为寺。

   卷427_19 【杏为梁－刺居处僭也】白居易
右为梁，桂为柱，何人堂室李开府。碧砌红轩色未干，
去年身殁今移主。高其墙，大其门，谁家第宅卢将军。
素泥朱版光未灭，今日官收别赐人。开府之堂将军宅，
造未成时头已白。逆旅重居逆旅中，心是主人身是客。
更有愚夫念身后，心虽甚长计非久。穷奢极丽越规模，
付子传孙令保守。莫教门外过客闻，抚掌回头笑杀君。
君不见马家宅，尚犹存，宅门题作奉诚园。君不见魏家宅，
属他人，诏赎赐还五代孙。俭存奢失今在目，
安用高墙围大屋。

   卷427_20 【井底引银瓶－止淫奔也】白居易
井底引银瓶，银瓶欲上丝绳绝。石上磨玉簪，
玉簪欲成中央折。瓶沉簪折知奈何，似妾今朝与君别。
忆昔在家为女时，人言举动有殊姿。婵娟两鬓秋蝉翼，
宛转双蛾远山色。笑随戏伴后园中，此时与君未相识。
妾弄青梅凭短墙，君骑白马傍垂杨。墙头马上遥相顾，
一见知君即断肠。知君断肠共君语，君指南山松柏树。
感君松柏化为心，闇合双鬟逐君去。到君家舍五六年，
君家大人频有言。聘则为妻奔是妾，不堪主祀奉蘋蘩。
终知君家不可住，其奈出门无去处。岂无父母在高堂，
亦有亲情满故乡。潜来更不通消息，今日悲羞归不得。
为君一日恩，误妾百年身。寄言痴小人家女，
慎勿将身轻许人。

   卷427_21 【官牛－讽执政也】白居易
官牛官牛驾官车，浐水岸边般载沙。一石沙，几斤重，
朝载暮载将何用。载向五门官道西，绿槐阴下铺沙堤。
昨来新拜右丞相，恐怕泥涂污马蹄。右丞相，
马蹄蹋沙虽净洁，牛领牵车欲流血。右丞相，
但能济人治国调阴阳，官牛领穿亦无妨。

   卷427_30 【采诗官－监前王乱亡之由也】白居易
采诗官，采诗听歌导人言。言者无罪闻者诫，
下流上通上下泰。周灭秦兴至隋氏，十代采诗官不置。
郊庙登歌赞君美，乐府艳词悦君意。若求兴谕规刺言，
万句千章无一字。不是章句无规刺，渐及朝廷绝讽议。
诤臣杜口为冗员，谏鼓高悬作虚器。一人负扆常端默，
百辟入门两自媚。夕郎所贺皆德音，春官每奏唯祥瑞。
君之堂兮千里远，君之门兮九重閟。君耳唯闻堂上言，
君眼不见门前事。贪吏害民无所忌，奸臣蔽君无所畏。
君不见厉王胡亥之末年，群臣有利君无利。
君兮君兮愿听此，欲开壅蔽达人情，先向歌诗求讽刺。

   卷428_19 【夏日独直，寄萧侍御】白居易
宪台文法地，翰林清切司。鹰猜课野鹤，骥德责山麋。
课责虽不同，同归非所宜。是以方寸内，忽忽暗相思。
夏日独上直，日长何所为。澹然无他念，虚静是吾师。
形委有事牵，心与无事期。中臆一以旷，外累都若遗。
地贵身不觉，意闲境来随。但对松与竹，如在山中时。
情性聊自适，吟咏偶成诗。此意非夫子，馀人多不知。

   卷428_27 【寄李十一建】白居易
外事牵我形，外物诱我情。李君别来久，褊吝从中生。
忆昨访君时，立马扣柴荆。有时君未起，稚子喜先迎。
连步笑出门，衣翻冠或倾。扫阶苔纹绿，拂榻藤阴清。
家酝及春熟，园葵乘露烹。看山东亭坐，待月南原行。
门静唯鸟语，坊远少鼓声。相对尽日言，不及利与名。
分手来几时，明月三四盈。别时残花落，及此新蝉鸣。
芳岁忽已晚，离抱怅未平。岂不思命驾，吏职坐相萦。
前时君有期，访我来山城。心赏久云阻，言约无自轻。
相去幸非远，走马一日程。

   卷428_28 【旅次华州，赠袁右丞】白居易
渭水绿溶溶，华山青崇崇。山水一何丽，君子在其中。
才与世会合，物随诚感通。德星降人福，时雨助岁功。
化行人无讼，囹圄千日空。政顺气亦和，黍稷三年丰。
客自帝城来，驱马出关东。爱此一郡人，如见太古风。
方今天子心，忧人正忡忡。安得天下守，尽得如袁公。

   卷428_35 【题赠郑秘书征君石沟溪隐居】白居易
郑君得自然，虚白生心胸。吸彼沆瀣精，凝为冰雪容。
大君贞元初，求贤致时雍。蒲轮入翠微，迎下天台峰。
赤城别松乔，黄阁交夔龙。俯仰受三命，从容辞九重。
出笼鹤翩翩，归林凤雍雍。在火辨良玉，经霜识贞松。
新居寄楚山，山碧溪溶溶。丹灶烧烟煴，黄精花丰茸。
蕙帐夜琴澹，桂尊春酒浓。时人不到处，苔石无尘踪。
我今何为者，趋世身龙钟。不向林壑访，无由朝市逢。
终当解尘缨，卜筑来相从。

   卷429_14 【答卜者】白居易
病眼昏似夜，衰鬓飒如秋。除却须衣食，平生百事休。
知君善易者，问我决疑不。不卜非他故，人间无所求。

   卷429_24 【新构亭台，示诸弟侄】白居易
平台高数尺，台上结茅茨。东西疏二牖，南北开两扉。
芦帘前后卷，竹簟当中施。清泠白石枕，疏凉黄葛衣。
开襟向风坐，夏日如秋时。啸傲颇有趣，窥临不知疲。
东窗对华山，三峰碧参差。南檐当渭水，卧见云帆飞。
仰摘枝上果，俯折畦中葵。足以充饥渴，何必慕甘肥。
况有好群从，旦夕相追随。

   卷429_31 【村中留李三固言宿】白居易
平生早游宦，不道无亲故。如我与君心，相知应有数。
春明门前别，金氏陂中遇。村酒两三杯，相留寒日暮。
勿嫌村酒薄，聊酌论心素。请君少踟蹰，系马门前树。
明年身若健，便拟江湖去。他日纵相思，知君无觅处。
后会既茫茫，今宵君且住。

   卷429_32 【友人夜访】白居易
檐间清风簟，松下明月杯。幽意正如此，况乃故人来。

   卷429_38 【喜陈兄至】白居易
黄鸟啼欲歇，青梅结半成。坐怜春物尽，起入东园行。
携觞懒独酌，忽闻叩门声。闲人犹喜至，何况是陈兄。
从容尽日语，稠叠长年情。勿轻一盏酒，可以话平生。

   卷430_25 【招东邻】白居易
小榼二升酒，新簟六尺床。能来夜话否，池畔欲秋凉。

   卷430_37 【望江楼上作】白居易
江畔百尺楼，楼前千里道。凭高望平远，亦足舒怀抱。
驿路使憧憧，关防兵草草。及兹多事日，尤觉闲人好。
我年过不惑，休退诚非早。从此拂尘衣，归山未为老。

   卷430_41 【晚燕】白居易
百鸟乳雏毕，秋燕独蹉跎。去社日已近，衔泥意如何。
不悟时节晚，徒施工用多。人间事亦尔，不独燕营窠。

   卷430_53 【达理二首】白居易
何物壮不老，何时穷不通。如彼音与律，宛转旋为宫。
我命独何薄，多悴而少丰。当壮已先衰，暂泰还长穷。
我无奈命何，委顺以待终。命无奈我何，方寸如虚空。
懵然与化俱，混然与俗同。谁能坐自苦，龃龉于其中。
舒姑化为泉，牛哀病作虎。或柳生肘间，或男变为女。
鸟兽及水木，本不与民伍。胡然生变迁，不待死归土。
百骸是己物，尚不能为主。况彼时命间，倚伏何足数。
时来不可遏，命去焉能取。唯当养浩然，吾闻达人语。

   卷431_8 【朱藤杖紫骢吟】白居易
拄上山之上，骑下山之下。江州去日朱藤杖，
忠州归日紫骢马。天生二物济我穷，我生合是栖栖者。

   卷431_20 【自蜀江至洞庭湖口有感而作】白居易
江从西南来，浩浩无旦夕。长波逐若泻，连山凿如劈。
千年不壅溃，万姓无垫溺。不尔民为鱼，大哉禹之绩。
导岷既艰远，距海无咫尺。胡为不讫功，馀水斯委积。
洞庭与青草，大小两相敌。混合万丈深，淼茫千里白。
每岁秋夏时，浩大吞七泽。水族窟穴多，农人土地窄。
我今尚嗟叹，禹岂不爱惜。邈未究其由，想古观遗迹。
疑此苗人顽，恃险不终役。帝亦无奈何，留患与今昔。
水流天地内，如身有血脉。滞则为疽疣，治之在针石。
安得禹复生，为唐水官伯。手提倚天剑，重来亲指画。
疏河似翦纸，决壅同裂帛。渗作膏腴田，蹋平鱼鳖宅。
龙宫变闾里，水府生禾麦。坐添百万户，书我司徒籍。

   卷431_33 【食饱】白居易
食饱拂枕卧，睡足起闲吟。浅酌一杯酒，缓弹数弄琴。
既可畅情性，亦足傲光阴。谁知利名尽，无复长安心。

   卷431_40 【别萱桂】白居易
使君竟不住，萱桂徒栽种。桂有留人名，萱无忘忧用。
不如江畔月，步步来相送。

   卷431_45 【赠苏少府】白居易
籍甚二十年，今日方款颜。相送嵩洛下，论心杯酒间。
河亚懒出入，府寮多闭关。苍发彼此老，白日寻常闲。
朝从携手出，暮思联骑还。何当挈一榼，同宿龙门山。

   卷431_47 【琴】白居易
置琴曲几上，慵坐但含情。何烦故挥弄，风弦自有声。

   卷431_49 【自咏】白居易
夜镜隐白发，朝酒发红颜。可怜假年少，自笑须臾间。
朱砂贱如土，不解烧为丹。玄鬓化为雪，未闻休得官。
咄哉个丈夫，心性何堕顽。但遇诗与酒，便忘寝与餐。
高声发一吟，似得诗中仙。引满饮一盏，尽忘身外缘。
昔有醉先生，席地而幕天。于今居处在，许我当中眠。
眠罢又一酌，酌罢又一篇。回面顾妻子，生计方落然。
诚知此事非，又过知非年。岂不欲自改，改即心不安。
且向安处去，其馀皆老闲。

   卷431_52 【池畔二首】白居易
结构池西廊，疏理池东树。此意人不知，欲为待月处。
持刀gN密竹，竹少风来多。此意人不会，欲令池有波。

   卷431_53 【春葺新居】白居易
江州司马日，忠州刺史时。栽松满后院，种柳荫前墀。
彼皆非吾土，栽种尚忘疲。况兹是我宅，葺艺固其宜。
平旦领仆使，乘春亲指挥。移花夹暖室，徙竹覆寒池。
池水变绿色，池芳动清辉。寻芳弄水坐，尽日心熙熙。
一物苟可适，万缘都若遗。设如宅门外，有事吾不知。

   卷432_20 【别舍弟后月夜】白居易
悄悄初别夜，去住两盘桓。行子孤灯店，居人明月轩。
平生共贫苦，未必日成欢。及此暂为别，怀抱已忧烦。
况是庭叶尽，复思山路寒。如何为不念，马瘦衣裳单。

   卷432_29 【早朝贺雪寄陈山人】白居易
长安盈尺雪，早朝贺君喜。将赴银台门，始出新昌里。
上堤马蹄滑，中路蜡烛死。十里向北行，寒风吹破耳。
待漏午门外，候对三殿里。须鬓冻生冰，衣裳冷如水。
忽思仙游谷，暗谢陈居士。暖覆褐裘眠，日高应未起。

   卷432_55 【秋月】白居易
夜初色苍然，夜深光浩然。稍转西廊下，渐满南窗前。
况是绿芜地，复兹清露天。落叶声策策，惊鸟影翩翩。
栖禽尚不稳，愁人安可眠。

   卷433_3 【寄元九（自此后在渭村作）】白居易
晨鸡才发声，夕雀俄敛冀。昼夜往复来，疾如出入息。
非徒改年貌，渐觉无心力。自念因念君，俱为老所逼。
君年虽校少，憔悴谪南国。三年不放归，炎瘴消颜色。
山无杀草霜，水有含沙蜮。健否远不知，书多隔年得。
愿君少愁苦，我亦加餐食。各保金石躯，以慰长相忆。

   卷433_5 【夜雨】白居易
我有所念人，隔在远远乡。我有所感事，结在深深肠。
乡远去不得，无日不瞻望。肠深解不得，无夕不思量。
况此残灯夜，独宿在空堂。秋天殊未晓，风雨正苍苍。
不学头陀法，前心安可忘。

   卷433_20 【念金銮子二首】白居易
衰病四十身，娇痴三岁女。非男犹胜无，慰情时一抚。
一朝舍我去，魂影无处所。况念夭札时，呕哑初学语。
始知骨肉爱，乃是忧悲聚。唯思未有前，以理遣伤苦。
忘怀日已久，三度移寒暑。今日一伤心，因逢旧乳母。
与尔为父子，八十有六旬。忽然又不见，迩来三四春。
形质本非实，气聚偶成身。恩爱元是妄，缘合暂为亲。
念兹庶有悟，聊用遣悲辛。暂将理自夺，不是忘情人。

   卷433_29 【栽松二首】白居易
小松未盈尺，心爱手自移。苍然涧底色，云湿烟霏霏。
栽植我年晚，长成君性迟。如何过四十，种此数寸枝。
得见成阴否，人生七十稀。
爱君抱晚节，怜君含直文。欲得朝朝见，阶前故种君。
知君死则已，不死会凌云。

   卷433_34 【送春】白居易
三月三十日，春归日复暮。惆怅问春风，明朝应不住。
送春曲江上，眷眷东西顾。但见扑水花，纷纷不知数。
人生似行客，两足无停步。日日进前程，前程几多路。
兵刀与水火，尽可违之去。唯有老到来，人间无避处。
感时良为已，独倚池南树。今日送春心，心如别亲故。

   卷433_44 【江楼闻砧（江州作）】白居易
江人授衣晚，十月始闻砧。一夕高楼月，万里故园心。

   卷433_57 【南湖晚秋】白居易
八月白露降，湖中水方老。旦夕秋风多，衰荷半倾倒。
手攀青枫树，足蹋黄芦草。惨澹老容颜，冷落秋怀抱。
有兄在淮楚，有弟在蜀道。万里何时来，烟波白浩浩。

   卷433_61 【早蝉】白居易
月出先照山，风生先动水。亦如早蝉声，先入闲人耳。
一闻愁意结，再听乡心起。渭上新蝉声，先听浑相似。
衡门有谁听，日暮槐花里。

   卷433_63 【早秋晚望，兼呈韦侍郎】白居易
九派绕孤城，城高生远思。人烟半在船，野水多于地。
穿霞日脚直，驱雁风头利。去国来几时，江上秋三至。
夫君亦沦落，此地同飘寄。悯默向隅心，摧颓触笼翅。
且谋眼前计，莫问胸中事。浔阳酒甚浓，相劝时时醉。

   卷434_18 【庭槐】白居易
南方饶竹树，唯有青槐稀。十种七八死，纵活亦支离。
何此郡庭下，一株独华滋。蒙蒙碧烟叶，袅袅黄花枝。
我家渭水上，此树荫前墀。忽向天涯见，忆在故园时。
人生有情感，遇物牵所思。树木犹复尔，况见旧亲知。

   卷434_34 【开元寺东池早春】白居易
池水暖温暾，水清波潋滟。簇簇青泥中，新蒲叶如剑。
梅房小白裹，柳彩轻黄染。顺气草熏熏，适情鸥泛泛。
旧游成梦寐，往事随阳焱。芳物感幽怀，一动平生念。

   卷434_37 【步东坡】白居易
朝上东坡步，夕上东坡步。东坡何所爱，爱此新成树。
种植当岁初，滋荣及春暮。信意取次栽，无行亦无数。
绿阴斜景转，芳气微风度。新叶鸟下来，萎花蝶飞去。
闲携斑竹杖，徐曳黄麻屦。欲识往来频，青芜成白路。

   卷434_42 【遣怀】白居易
乐往必悲生，泰来由否极。谁言此数然，吾道何终塞。
尝求詹尹卜，拂龟竟默默。亦曾仰问天，天但苍苍色。
自兹唯委命，名利心双息。近日转安闲，乡园亦休忆。
回看世间苦，苦在求不得。我今无所求，庶离忧悲域。

   卷434_45 【委顺】白居易
山城虽荒芜，竹树有嘉色。郡俸诚不多，亦足充衣食。
外累由心起，心宁累自息。尚欲忘家乡，谁能算官职。
宜怀齐远近，委顺随南北。归去诚可怜，天涯住亦得。

   卷434_53 【曲江感秋二首】白居易
元和二年秋，我年三十七。长庆二年秋，我年五十一。
中间十四年，六年居谴黜。穷通与荣悴，委运随外物。
遂师庐山远，重吊湘江屈。夜听竹枝愁，秋看滟堆没。
近辞巴郡印，又秉纶闱笔。晚遇何足言，白发映朱绂。
销沉昔意气，改换旧容质。独有曲江秋，风烟如往日。
疏芜南岸草，萧飒西风树。秋到未几时，蝉声又无数。
莎平绿茸合，莲落青房露。今日临望时，往年感秋处。
池中水依旧，城上山如故。独我鬓间毛，昔黑今垂素。
荣名与壮齿，相避如朝暮。时命始欲来，年颜已先去。
当春不欢乐，临老徒惊误。故作咏怀诗，题于曲江路。

   卷434_56 【逍遥咏】白居易
亦莫恋此身，亦莫厌此身。此身何足恋，万劫烦恼根。
此身何足厌，一聚虚空尘。无恋亦无厌，始是逍遥人。

   卷435_9 【东墟晚歇（时退居渭村）】白居易
凉风冷露萧索天，黄蒿紫菊荒凉田。绕冢秋花少颜色，
细虫小蝶飞翻翻。中有腾腾独行者，手拄渔竿不骑马。
晚从南涧钓鱼回，歇此墟中白杨下。褐衣半故白发新，
人逢知我是何人。谁言渭浦栖迟客，曾作甘泉侍从臣。

   卷436_15 【答韦八】白居易
丽句劳相赠，佳期恨有违。早知留酒待，悔不趁花归。
春尽绿醅老，雨多红萼稀。今朝如一醉，犹得及芳菲。

   卷436_36 【醉中归盩厔】白居易
金光门外昆明路，半醉腾腾信马回。
数日非关王事系，牡丹花尽始归来。

   卷436_41 【酬赵秀才赠新登科诸先辈】白居易
莫羡蓬莱鸾鹤侣，道成羽翼自生身。
君看名在丹台者，尽是人间修道人。

   卷436_49 【乱后过流沟寺】白居易
九月徐州新战后，悲风杀气满山河。
唯有流沟山下寺，门前依旧白云多。

   卷436_64 【赋得古原草送别】白居易
离离原上草，一岁一枯荣。野火烧不尽，春风吹又生。
远芳侵古道，晴翠接荒城。又送王孙去，萋萋满别情。

   卷436_75 【寒食月夜】白居易
风香露重梨花湿，草舍无灯愁未入。
南邻北里歌吹时，独倚柴门月中立。

   卷436_76 【感芍药花，寄正一上人】白居易
今日阶前红芍药，几花欲老几花新。开时不解比色相，
落后始知如幻身。空门此去几多地，欲把残花问上人。

   卷436_84 【自河南经乱关内阻饥兄弟离散各在一处…符离及下邽弟妹】白居易
时难年饥世业空，弟兄羁旅各西东。田园寥落干戈后，
骨肉流离道路中。吊影分为千里雁，辞根散作九秋蓬。
共看明月应垂泪，一夜乡心五处同。

   卷436_99 【题施山人野居】白居易
得道应无著，谋生亦不妨。春泥秧稻暖，夜火焙茶香。
水巷风尘少，松斋日月长。高闲真是贵，何处觅侯王。

   卷437_4 【同李十一醉忆元九】白居易
花时同醉破春愁，醉折花枝当酒筹。
忽忆故人天际去，计程今日到凉州。

   卷437_6 【绝句代书赠钱员外】白居易
欲寻秋景闲行去，君病多慵我兴孤。
可惜今朝山最好，强能骑马出来无。

   卷437_13 【寒食夜】白居易
无月无灯寒食夜，夜深犹立暗花前。
忽因时节惊年几，四十如今欠一年。

   卷437_22 【雨雪放朝，因怀微之】白居易
归骑纷纷满九衢，放朝三日为泥涂。
不知雨雪江陵府，今日排衙得免无。

   卷437_29 【新磨镜】白居易
衰容常晚栉，秋镜偶新磨。一与清光对，方知白发多。
鬓毛从幻化，心地付头陀。任意浑成雪，其如似梦何。

   卷437_34 【和钱员外青龙寺上方望旧山】白居易
旧峰松雪旧溪云，怅望今朝遥属君。
共道使臣非俗吏，南山莫动北山文。

   卷437_47 【秋虫】白居易
切切暗窗下，喓喓深草里。秋天思妇心，雨夜愁人耳。

   卷437_49 【春夜喜雪，有怀王二十二】白居易
夜雪有佳趣，幽人出书帷。微寒生枕席，轻素对阶墀。
坐罢楚弦曲，起吟班扇诗。明宜灭烛后，净爱褰帘时。
窗引曙色早，庭销春气迟。山阴应有兴，不卧待徽之。

   卷437_51 【酬和元九东川路诗十二首·南秦雪】白居易
往岁曾为西邑吏，惯从骆口到南秦。三时云冷多飞雪，
二月山寒少有春。我思旧事犹惆怅，君作初行定苦辛。
仍赖愁猿寒不叫，若闻猿叫更愁人。

   卷437_57 【酬和元九东川路诗十二首·夜深行】白居易
百牢关外夜行客，三殿角头宵直人。
莫道近臣胜远使，其如同是不闲身。

   卷437_58 【酬和元九东川路诗十二首·望驿台（三月三十日）】白居易
靖安宅里当窗柳，望驿台前扑地花。
两处春光同日尽，居人思客客思家。

   卷437_59 【酬和元九东川路诗十二首·江岸梨花】白居易
梨花有思缘和叶，一树江头恼杀君。
最似孀闺少年妇，白妆素袖碧纱裙。

   卷437_71 【眼暗】白居易
早年勤倦看书苦，晚岁悲伤出泪多。眼损不知都自取，
病成方悟欲如何。夜昏乍似灯将灭，朝暗长疑镜未磨。
千药万方治不得，唯应闭目学头陀。

   卷437_73 【病中作】白居易
病来城里诸亲故，厚薄亲疏心总知。
唯有蔚章于我分，深于同在翰林时。

   卷437_75 【游悟贞寺回山下别张殷衡】白居易
世缘未了治不得，孤负青山心共知。
愁君又入都门去，即是红尘满眼时。

   卷437_80 【夜坐】白居易
庭前尽日立到夜，灯下有时坐彻明。
此情不语何人会，时复长吁一两声。

   卷437_81 【暮立】白居易
黄昏独立佛堂前，满地槐花满树蝉。
大抵四时心总苦，就中肠断是秋天。

   卷437_90 【九日寄行简】白居易
摘得菊花携得酒，绕村骑马思悠悠。
下邽田地平如掌，何处登高望梓州。

   卷438_21 【赋得听边鸿】白居易
惊风吹起塞鸿群，半拂平沙半入云。
为问昭君月下听，何如苏武雪中闻。

   卷438_27 【和元八侍御升平新居四绝句·累土山】白居易
堆土渐高山意出，终南移入户庭间。
玉峰蓝水应惆怅，恐见新山望旧山。

   卷438_35 【题王侍御池亭】白居易
朱门深锁春池满，岸落蔷薇水浸莎。
毕竟林塘谁是主，主人来少客来多。

   卷438_53 【韩公堆寄元九】白居易
韩公堆北涧西头，冷雨凉风拂面秋。
努力南行少惆怅，江州犹似胜通州。

   卷438_54 【发商州】白居易
商州馆里停三日，待得妻孥相逐行。
若比李三犹自胜，儿啼妇哭不闻声。

   卷438_71 【舟中读元九诗】白居易
把君诗卷灯前读，诗尽灯残天未明。
眼痛灭灯犹暗坐，逆风吹浪打船声。

   卷438_76 【晏坐闲吟】白居易
昔为京洛声华客，今作江湖潦倒翁。意气销磨群动里，
形骸变化百年中。霜侵残鬓无多黑，酒伴衰颜只暂红。
愿学禅门非想定，千愁万念一时空。

   卷438_80 【放言五首】白居易
朝真暮伪何人辨，古往今来底事无。但爱臧生能诈圣，
可知宁子解佯愚。草萤有耀终非火，荷露虽团岂是珠。
不取燔柴兼照乘，可怜光彩亦何殊。
世途倚伏都无定，尘网牵缠卒未休。祸福回还车转毂，
荣枯反覆手藏钩。龟灵未免刳肠患，马失应无折足忧。
不信君看弈棋者，输赢须待局终头。
赠君一法决狐疑，不用钻龟与祝蓍。试玉要烧三日满，
辨材须待七年期。周公恐惧流言后，王莽谦恭未篡时。
向使当初身便死，一生真伪复谁知。
谁家第宅成还破，何处亲宾哭复歌。昨日屋头堪炙手，
今朝门外好张罗。北邙未省留闲地，东海何曾有定波。
莫笑贱贫夸富贵，共成枯骨两如何。
泰山不要欺毫末，颜子无心羡老彭。松树千年终是朽，
槿花一日自为荣。何须恋世常忧死，亦莫嫌身漫厌生。
生去死来都是幻，幻人哀乐系何情。

   卷438_82 【读李杜诗集，因题卷后】白居易
翰林江左日，员外剑南时。不得高官职，仍逢苦乱离。
暮年逋客恨，浮世谪仙悲。吟咏留千古，声名动四夷。
文场供秀句，乐府待新词。天意君须会，人间要好诗。

   卷439_3 【初到江州寄翰林张、李、杜三学士】白居易
早攀霄汉上天衢，晚落风波委世途。雨露施恩无厚薄，
蓬蒿随分有荣枯。伤禽侧翅惊弓箭，老妇低颜事舅姑。
碧落三仙曾识面，年深记得姓名无。

   卷439_4 【庾楼晓望】白居易
独凭朱槛立凌晨，山色初明水色新。竹雾晓笼衔岭月，
蘋风暖送过江春。子城阴处犹残雪，衙鼓声前未有尘。
三百年来庾楼上，曾经多少望乡人。

   卷439_36 【端居咏怀】白居易
贾生俟罪心相似，张翰思归事不如。斜日早知惊鵩鸟，
秋风悔不忆鲈鱼。胸襟曾贮匡时策，怀袖犹残谏猎书。
从此万缘都摆落，欲携妻子买山居。

   卷439_58 【三月三日登庾楼寄庾三十二】白居易
三日欢游辞曲水，二年愁卧在长沙。
每登高处长相忆，何况兹楼属庾家。

   卷439_69 【山中问月】白居易
为问长安月，谁教不相离。昔随飞盖处，今照入山时。
借助秋怀旷，留连夜卧迟。如归旧乡国，似对好亲知。
松下行为伴，溪头坐有期。千岩将万壑，无处不相随。

   卷439_75 【黄石岩下作】白居易
久别鹓鸾侣，深随鸟兽群。教他远亲故，何处觅知闻。
昔日青云意，今移向白云。

   卷439_81 【中秋月】白居易
万里清光不可思，添愁益恨绕天涯，谁人陇外久征戍，
何处庭前新别离。失宠故姬归院夜，没蕃老将上楼时。
照他几许人肠断，玉兔银蟾远不知。

   卷439_86 【西河雨夜送客】白居易
云黑雨翛翛，江昏水暗流。有风催解缆，无月伴登楼。
酒罢无多兴，帆开不少留。唯看一点火，遥认是行舟。

   卷439_88 【罗子】白居易
有女名罗子，生来才两春。我今年已长，日夜二毛新。
顾念娇啼面，思量老病身。直应头似雪，始得见成人。

   卷440_17 【赠韦炼师】白居易
浔阳迁客为居士，身似浮云心似灰。上界女仙无嗜欲，
何因相顾两裴回。共疑过去人间世，曾作谁家夫妇来。

   卷440_21 【元十八从事南海欲出庐山临别旧居有恋泉声之什…伸别情】白居易
贤侯辟士礼从容，莫恋泉声问所从。雨露初承黄纸诏，
烟霞欲别紫霄峰。伤弓未息新惊鸟，得水难留久卧龙。
我正退藏君变化，一杯可易得相逢。

   卷440_25 【点额鱼】白居易
龙门点额意何如，红尾青鬐却返初。
见说在天行雨苦，为龙未必胜为鱼。

   卷440_39 【题诗屏风绝句】白居易
相忆采君诗作障，自书自勘不辞劳。
障成定被人争写，从此南中纸价高。

   卷440_45 【岁暮】白居易
穷阴急景坐相催，壮齿韶颜去不回。旧病重因年老发，
新愁多是夜长来。膏明自爇缘多事，雁默先烹为不才。
祸福细寻无会处，不如且进手中杯。

   卷440_49 【对酒】白居易
漫把参同契，难烧伏火砂。有时成白首，无处问黄芽。
幻世如泡影，浮生抵眼花。唯将绿醅酒，且替紫河车。

   卷440_51 【风雨晚泊】白居易
苦竹林边芦苇丛，停舟一望思无穷。青苔扑地连春雨，
白浪掀天尽日风。忽忽百年行欲半，茫茫万事坐成空。
此生飘荡何时定，一缕鸿毛天地中。

   卷440_78 【江西裴常侍以优礼见待又蒙赠诗辄叙鄙诚用伸感谢】白居易
一从簪笏事金貂，每借温颜放折腰。长觉身轻离泥滓，
忽惊手重捧琼瑶。马因回顾虽增价，桐遇知音已半焦。
他日秉钧如见念，壮心直气未全销。

   卷440_81 【初除官蒙裴常侍赠鹘衔瑞草绯袍鱼袋因谢惠贶兼抒离情】白居易
新授铜符未著绯，因君装束始光辉。惠深范叔绨袍赠，
荣过苏秦佩印归。鱼缀白金随步跃，鹘衔红绶绕身飞。
明朝恋别朱门泪，不敢多垂恐污衣。

   卷440_87 【浔阳宴别（此后忠州路上作）】白居易
鞍马军城外，笙歌祖帐前。乘潮发湓口，带雪别庐山。
暮景牵行色，春寒散醉颜。共嗟炎瘴地，尽室得生还。

   卷441_20 【东城春意】白居易
风软云不动，郡城东北隅。晚来春澹澹，天气似京都。
弦管随宜有，杯觞不道无。其如亲故远，无可共欢娱。

   卷441_37 【和万州杨使君四绝句·江边草】白居易
闻君泽畔伤春草，忆在天门街里时。
漠漠凄凄愁满眼，就中惆怅是江蓠。

   卷441_51 【酬严中丞晚眺黔江见寄】白居易
江水三回曲，愁人两地情。磨围山下色，明月峡中声。
晚后连天碧，秋来彻底清。临流有新恨，照见白须生。

   卷441_76 【别种东坡花树两绝】白居易
三年留滞在江城，草树禽鱼尽有情。
何处殷勤重回首，东坡桃李种新成。
花林好住莫憔悴，春至但知依旧春。
楼上明年新太守，不妨还是爱花人。

   卷441_82 【恻恻吟】白居易
恻恻复恻恻，逐臣返乡国。前事难重论，少年不再得。
泥涂绛老头班白，炎瘴灵均面黎黑。六年不死却归来，
道著姓名人不识。

   卷441_86 【小曲新词二首】白居易
霁色鲜宫殿，秋声脆管弦。圣明千岁乐，岁岁似今年。
红裾明月夜，碧簟早秋时。好向昭阳宿，天凉玉漏迟。

   卷441_89 【长安春】白居易
青门柳枝软无力，东风吹作黄金色。
街东酒薄醉易醒，满眼春愁销不得。

   卷441_90 【长乐坡送人，赋得愁字】白居易
行人南北分征路，流水东西接御沟。
终日坡前恨离别，谩名长乐是长愁。

   卷442_5 【早朝思退居】白居易
霜严月苦欲明天，忽忆闲居思浩然。自问寒灯夜半起，
何如暖被日高眠。唯惭老病披朝服，莫虑饥寒计俸钱。
随有随无且归去，拟求丰足是何年。

   卷442_14 【重和元少尹】白居易
凤阁舍人京亚尹，白头俱未著绯衫。
南宫起请无消息，朝散何时得入衔。

   卷442_22 【题新居寄元八】白居易
青龙冈北近西边，移入新居便泰然。冷巷闭门无客到，
暖檐移榻向阳眠。阶庭宽窄才容足，墙壁高低粗及肩。
莫羡升平元八宅，自思买用几多钱。

   卷442_33 【行简初授拾遗，同早朝入阁，因示十二韵】白居易
夜色尚苍苍，槐阴夹路长。听钟出长乐，传鼓到新昌。
宿雨沙堤润，秋风桦烛香。马骄欺地软，人健得天凉。
待漏排阊阖，停珂拥建章。尔随黄閤老，吾次紫微郎。
并入连称籍，齐趋对折方。斗班花接萼，绰立雁分行。
近职诚为美，微才岂合当。纶言难下笔，谏纸易盈箱。
老去何侥幸，时来不料量。唯求杀身地，相誓答恩光。

   卷442_34 【立秋日登乐游园】白居易
独行独语曲江头，回马迟迟上乐游。
萧飒凉风与衰鬓，谁教计会一时秋。

   卷442_38 【送客南迁】白居易
我说南中事，君应不愿听。曾经身困苦，不觉语叮咛。
烧处愁云梦，波时忆洞庭。春畬烟勃勃，秋瘴露冥冥。
蚊蚋经冬活，鱼龙欲雨腥。水虫能射影，山鬼解藏形。
穴掉巴蛇尾，林飘鸩鸟翎。飓风千里黑，qL草四时青。
客似惊弦雁，舟如委浪萍。谁人劝言笑，何计慰漂零。
慎勿琴离膝，长须酒满瓶。大都从此去，宜醉不宜醒。

   卷442_49 【曲江独行，招张十八】白居易
曲江新岁后，冰与水相和。南岸犹残雪，东风未有波。
偶游身独自，相忆意如何。莫待春深去，花时鞍马多。

   卷442_53 【久不见韩侍郎，戏题四韵以寄之】白居易
近来韩阁老，疏我我心知。户大嫌甜酒，才高笑小诗。
静吟乖月夜，闲醉旷花时。还有愁同处，春风满鬓丝。

   卷442_61 【酬韩侍郎、张博士雨后游曲江见寄】白居易
小园新种红樱树，闲绕花行便当游。
何必更随鞍马队，冲泥蹋雨曲江头。

   卷442_62 【元家花】白居易
今日元家宅，樱桃发几枝。稀稠与颜色，一似去年时。
失却东园主，春风可得知。

   卷442_67 【喜张十八博士除水部员外郎】白居易
老何殁后吟声绝，虽有郎官不爱诗。无复篇章传道路，
空留风月在曹司。长嗟博士官犹屈，亦恐骚人道渐衰。
今日闻君除水部，喜于身得省郎时。

   卷442_72 【七言十二句赠驾部吴郎中七兄】白居易
四月天气和且清，绿槐阴合沙堤平。独骑善马衔镫稳，
初著单衣肢体轻。退朝下直少徒侣，归舍闭门无送迎。
风生竹夜窗间卧，月照松时台上行。春酒冷尝三数醆，
晓琴闲弄十馀声。幽怀静境何人别，唯有南宫老驾兄。

   卷442_98 【闲坐】白居易
暖拥红炉火，闲搔白发头。百年慵里过，万事醉中休。
有室同摩诘，无儿比邓攸。莫论身在日，身后亦无忧。

   卷442_99 【不睡】白居易
焰短寒缸尽，声长晓漏迟。年衰自无睡，不是守三尸。

   卷443_22 【对酒自勉】白居易
五十江城守，停杯一自思。头仍未尽白，官亦不全卑。
荣宠寻过分，欢娱已校迟。肺伤虽怕酒，心健尚夸诗。
夜舞吴娘袖，春歌蛮子词。犹堪三五岁，相伴醉花时。

   卷443_30 【病中对病鹤】白居易
同病病夫怜病鹤，精神不损翅翎伤。未堪再举摩霄汉，
只合相随觅稻粱。但作悲吟和嘹唳，难将俗貌对昂藏。
唯应一事宜为伴，我发君毛俱似霜。

   卷443_46 【城上】白居易
城上冬冬鼓，朝衙复晚衙。为君慵不出，落尽绕城花。

   卷443_53 【清明日观妓舞听客诗】白居易
看舞颜如玉，听诗韵似金。绮罗从许笑，弦管不妨吟。
可惜春风老，无嫌酒醆深。辞花送寒食，并在此时心。

   卷443_57 【杭州春望】白居易
望海楼明照曙霞，护江堤白蹋晴沙。涛声夜入伍员庙，
柳色春藏苏小家。红袖织绫夸柿蒂，青旗沽酒趁梨花。
谁开湖寺西南路，草绿裙腰一道斜。

   卷443_88 【自叹二首】白居易
形羸自觉朝餐减，睡少偏知夜漏长。
实事渐消虚事在，银鱼金带绕腰光。
二毛晓落梳头懒，两眼春昏点药频。
唯有闲行犹得在，心情未到不如人。

   卷444_10 【小童薛阳陶吹觱栗歌（和浙西李大夫作）】白居易
剪削干芦插寒竹，九孔漏声五音足。近来吹者谁得名，
关璀老死李衮生。衮今又老谁其嗣，薛氏乐童年十二。
指点之下师授声，含嚼之间天与气。润州城高霜月明，
吟霜思月欲发声。山头江底何悄悄，猿声不喘鱼龙听。
翕然声作疑管裂，诎然声尽疑刀截。有时婉软无筋骨，
有时顿挫生棱节。急声圆转促不断，轹轹辚辚似珠贯。
缓声展引长有条，有条直直如笔描。下声乍坠石沉重，
高声忽举云飘萧。明旦公堂陈宴席，主人命乐娱宾客。
碎丝细竹徒纷纷，宫调一声雄出群。众音覙缕不落道，
有如部伍随将军。嗟尔阳陶方稚齿，下手发声已如此。
若教头白吹不休，但恐声名压关李。

   卷444_18 【和微之听妻弹别鹤操，因为解释其义，依韵加四句】白居易
义重莫若妻，生离不如死。誓将死同穴，其奈生无子。
商陵追礼教，妇出不能止。舅姑明旦辞，夫妻中夜起。
起闻双鹤别，若与人相似。听其悲唳声，亦如不得已。
青田八九月，辽城一万里。裴回去住云，呜咽东西水。
写之在琴曲，听者酸心髓。况当秋月弹，先入忧人耳。
怨抑掩朱弦，沉吟停玉指。一闻无儿叹，相念两如此。
无儿虽薄命，有妻偕老矣。幸免生别离，犹胜商陵氏。

   卷444_22 【答刘禹锡白太守行】白居易
吏满六百石，昔贤辄去之。秩登二千石，今我方罢归。
我秩讶已多，我归惭已迟。犹胜尘土下，终老无休期。
卧乞百日告，起吟五篇诗。朝与府吏别，暮与州民辞。
去年到郡时，麦穗黄离离。今年去郡日，稻花白霏霏。
为郡已周岁，半岁罹旱饥。襦袴无一片，甘棠无一枝。
何乃老与幼，泣别尽沾衣。下惭苏人泪，上愧刘君辞。

   卷444_23 【别苏州】白居易
浩浩姑苏民，郁郁长洲城。来惭荷宠命，去愧无能名。
青紫行将吏，班白列黎氓。一时临水拜，十里随舟行。
饯筵犹未收，征棹不可停。稍隔烟树色，尚闻丝竹声。
怅望武丘路，沉吟浒水亭。还乡信有兴，去郡能无情。

   卷445_41 【香山寺石楼潭夜浴】白居易
炎光昼方炽，暑气宵弥毒。摇扇风甚微，褰裳汗霢霂。
起向月下行，来就潭中浴。平石为浴床，洼石为浴斛。
绡巾薄露顶，草屦轻乘足。清凉咏而归，归上石楼宿。

   卷445_43 【安稳眠】白居易
家虽日渐贫，犹未苦饥冻。身虽日渐老，幸无急病痛。
眼逢闹处合，心向闲时用。既得安稳眠，亦无颠倒梦。

   卷445_44 【池上夜境】白居易
晴空星月落池塘，澄鲜净绿表里光。露簟清莹迎夜滑，
风襟潇洒先秋凉。无人惊处野禽下，新睡觉时幽草香。
但问尘埃能去否，濯缨何必向沧浪。

   卷445_47 【游坊口悬泉，偶题石上（时为河南尹）】白居易
济源山水好，老尹知之久。常日听人言，今秋入吾手。
孔山刀剑立，沁水龙蛇走。危磴上悬泉，澄湾转坊口。
虚明见深底，净绿无纤垢。仙棹浪悠扬，尘缨风斗薮。
岩寒松柏短，石古莓苔厚。锦坐缨高低，翠屏张左右。
虽无安石妓，不乏文举酒。谈笑逐身来，管弦随事有。
时逢杖锡客，或值垂纶叟。相与澹忘归，自辰将及酉。
公门欲返驾，溪路犹回首。早晚重来游，心期罢官后。

   卷446_36 【潮】白居易
早潮才落晚潮来，一月周流六十回。
不独光阴朝复暮，杭州老去被潮催。

   卷446_38 【柘枝妓】白居易
平铺一合锦筵开，连击三声画鼓催。红蜡烛移桃叶起，
紫罗衫动柘枝来。带垂钿胯花腰重，帽转金铃雪面回。
看即曲终留不住，云飘雨送向阳台。

   卷446_42 【留题郡斋】白居易
吟山歌水嘲风月，便是三年官满时。春为醉眠多闭閤，
秋因晴望暂褰帷。更无一事移风俗，唯化州民解咏诗。

   卷446_58 【味道】白居易
叩齿晨兴秋院静，焚香冥坐晚窗深。七篇真诰论仙事，
一卷檀经说佛心。此日尽知前境妄，多生曾被外尘侵。
自嫌习性犹残处，爱咏闲诗好听琴。

   卷446_61 【酬皇甫庶子见寄】白居易
掌纶不称吾应笑，典郡无能我自知。别诏忽惊新命出，
同寮偶与夙心期。春坊潇洒优闲地，秋鬓苍浪老大时。
独占二疏应未可，龙楼见拟觅分司。

   卷446_93 【与皇甫庶子同游城东】白居易
闲游何必多徒侣，相劝时时举一杯。博望苑中无职役，
建春门外足池台。绿油剪叶蒲新长，红蜡黏枝杏欲开。
白马朱衣两宫相，可怜天气出城来。

   卷447_42 【岁日家宴戏示弟侄等兼呈张侍御二十八丈殷判官二十三兄】白居易
弟妹妻孥小侄甥，娇痴弄我助欢情。岁盏后推蓝尾酒，
春盘先劝胶牙饧。形骸潦倒虽堪叹，骨肉团圆亦可荣。
犹有夸张少年处，笑呼张丈唤殷兄。

   卷447_45 【自叹】白居易
岂独年相迫，兼为病所侵。春来痰气动，老去嗽声深。
眼暗犹操笔，头斑未挂簪。因循过日月，真是俗人心。

   卷447_48 【马坠强出，赠同座】白居易
足伤遭马坠，腰重倩人抬。只合窗间卧，何由花下来。
坐依桃叶枝，行呷地黄杯。强出非他意，东风落尽梅。

   卷447_51 【病中多雨逢寒食】白居易
水国多阴常懒出，老夫饶病爱闲眠。三旬卧度莺花月，
一半春销风雨天。薄暮何人吹觱篥，新晴几处缚秋千。
彩绳芳树长如旧，唯是年年换少年。

   卷447_67 【题东武丘寺六韵】白居易
香刹看非远，祇园入始深。龙蟠松矫矫，玉立竹森森。
怪石千僧坐，灵池一剑沉。海当亭两面，山在寺中心。
酒熟凭花劝，诗成倩鸟吟。寄言轩冕客，此地好抽簪。

   卷448_2 【思子台有感二首】白居易
曾家机上闻投杼，尹氏园中见掇蜂。
但以恩情生隙罅，何人不解作江充。
闇生魑魅蠹生虫，何异谗生疑阻中。
但使武皇心似烛，江充不敢作江充。

   卷448_8 【和郭使君题枸杞（一作枸杞寄郭使君）】白居易
山阳太守政严明，吏静人安无犬惊。
不知灵药根成狗，怪得时闻吠夜声。

   卷448_9 【初到洛下闲游】白居易
汉庭重少身宜退，洛下闲居迹可逃。趁伴入朝应老丑，
寻春放醉尚粗豪。诗携彩纸新装卷，酒典绯花旧赐袍。
曾在东方千骑上，至今躞蹀马头高。

   卷448_12 【过敷水】白居易
垂鞭欲渡罗敷水，处分鸣驺且缓驱。秦氏双蛾久冥漠，
苏台五马尚踟蹰。村童店女仰头笑，今日使君真是愚。

   卷448_21 【秋斋】白居易
晨起秋斋冷，萧条称病容。清风两窗竹，白露一庭松。
阮籍谋身拙，嵇康向事慵。生涯别有处，浩气在心胸。

   卷448_38 【答苏庶子】白居易
偶作关东使，重陪洛下游。病来从断酒，老去可禁愁。
款曲偏青眼，蹉跎各白头。蓬山闲气味，依约似龙楼。

   卷448_48 【龙门下作】白居易
龙门涧下濯尘缨，拟作闲人过此生。
筋力不将诸处用，登山临水咏诗行。

   卷448_58 【和钱华州题少华清光绝句】白居易
高情雅韵三峰守，主领清光管白云。
自笑亦曾为刺史，苏州肥腻不如君。

   卷449_10 【宿裴相公兴化池亭（兼蒙借船舫游泛）】白居易
林亭一出宿风尘，忘却平津是要津。松阁晴看山色近，
石渠秋放水声新。孙弘阁闹无闲客，傅说舟忙不借人。
何似抡才济川外，别开池馆待交亲。

   卷449_27 【赠王山人】白居易
玉芝观里王居士，服气餐霞善养身。夜后不闻龟喘息，
秋来唯长鹤精神。容颜尽怪长如故，名姓多疑不是真。
贵重荣华轻寿命，知君闷见世间人。

   卷449_30 【病假中庞少尹携鱼酒相过】白居易
宦情牢落年将暮，病假联绵日渐深。被老相催虽白首，
与春无分未甘心。闲停茶碗从容语，醉把花枝取次吟。
劳动故人庞阁老，提鱼携酒远相寻。

   卷449_37 【南园试小乐】白居易
小园斑驳花初发，新乐铮摐教欲成。红萼紫房皆手植，
苍头碧玉尽家生。高调管色吹银字，慢拽歌词唱渭城。
不饮一杯听一曲，将何安慰老心情。

   卷449_47 【快活】白居易
可惜莺啼花落处，一壶浊酒送残春。可怜月好风凉夜，
一部清商伴老身。饱食安眠消日月，闲谈冷笑接交亲。
谁知将相王侯外，别有优游快活人。

   卷449_66 【忆梦得（梦得能唱竹枝，听者愁绝）】白居易
齿发各蹉跎，疏慵与病和。爱花心在否，见酒兴如何。
年长风情少，官高俗虑多。几时红烛下，闻唱竹枝歌。

   卷450_5 【长乐亭留别】白居易
灞浐风烟函谷路，曾经几度别长安。昔时蹙促为迁客，
今日从容自去官。优诏幸分四皓秩，祖筵惭继二疏欢。
尘缨世网重重缚，回顾方知出得难。

   卷450_8 【将至东都先寄令狐留守】白居易
黄鸟无声叶满枝，闲吟想到洛城时。惜逢金谷三春尽，
恨拜铜楼一月迟。诗境忽来还自得，醉乡潜去与谁期。
东都添个狂宾客，先报壶觞风月知。

   卷450_11 【归履道宅】白居易
驿吏引藤舆，家童开竹扉。往时多暂住，今日是长归。
眼下有衣食，耳边无是非。不论贫与富，饮水亦应肥。

   卷450_12 【问江南物】白居易
归来未及问生涯，先问江南物在耶。引手摩挲青石笋，
回头点检白莲花。苏州舫故龙头暗，王尹桥倾雁齿斜。
别有夜深惆怅事，月明双鹤在裴家。

   卷450_21 【酬裴相公见寄二绝】白居易
习静心方泰，劳生事渐稀。可怜安稳地，舍此欲何归。
一双垂翅鹤，数首解嘲文。总是迂闲物，争堪伴相君。

   卷450_22 【答梦得闻蝉见寄（一作新蝉酬刘梦得见寄）】白居易
开缄思浩然，独咏晚风前。人貌非前日，蝉声似去年。
槐花新雨后，柳影欲秋天。听罢无他计，相思又一篇。

   卷450_24 【自题】白居易
老宜官冷静，贫赖俸优饶。热月无堆案，寒天不趁朝。
傍看应寂寞，自觉甚逍遥。徒对盈尊酒，兼无愁可销。

   卷450_39 【期宿客不至】白居易
风飘雨洒帘帷故，竹映松遮灯火深。
宿客不来嫌冷落，一尊酒对一张琴。

   卷450_41 【重阳席上赋白菊】白居易
满园花菊郁金黄，中有孤丛色似霜。
还似今朝歌酒席，白头翁入少年场。

   卷450_44 【勉闲游】白居易
天时人事常多故，一岁春能几处游。不是尘埃便风雨，
若非疾病即悲忧。贫穷心苦多无兴，富贵身忙不自由。
唯有分司官恰好，闲游虽老未能休。

   卷450_50 【雪夜喜李郎中见访，兼酬所赠】白居易
可怜今夜鹅毛雪，引得高情鹤氅人。红蜡烛前明似昼，
青毡帐里暖如春。十分满醆黄金液，一尺中庭白玉尘。
对此欲留君便宿，诗情酒分合相亲。

   卷451_5 【尝黄醅新酎忆微之】白居易
世间好物黄醅酒，天下闲人白侍郎。爱向卯时谋洽乐，
亦曾酉日放粗狂。醉来枕麹贫如富，身后堆金有若亡。
元九计程殊未到，瓮头一醆共谁尝。

   卷451_13 【阿崔】白居易
谢病卧东都，羸然一老夫。孤单同伯道，迟暮过商瞿。
岂料鬓成雪，方看掌弄珠。已衰宁望有，虽晚亦胜无。
兰入前春梦，桑悬昨日弧。里闾多庆贺，亲戚共欢娱。
腻剃新胎发，香绷小绣襦。玉芽开手爪，酥颗点肌肤。
弓冶将传汝，琴书勿坠吾。未能知寿夭，何暇虑贤愚。
乳气初离壳，啼声渐变雏。何时能反哺，供养白头乌。

   卷451_15 【王子晋庙】白居易
子晋庙前山月明，人闻往往夜吹笙。
鸾吟凤唱听无拍，多似霓裳散序声。

   卷451_50 【晚起】白居易
烂熳朝眠后，频伸晚起时。暖炉生火早，寒镜裹头迟。
融雪煎香茗，调酥煮乳糜。慵馋还自哂，快活亦谁知。
酒性温无毒，琴声淡不悲。荣公三乐外，仍弄小男儿。

   卷451_54 【吾土】白居易
身心安处为吾土，岂限长安与洛阳。水竹花前谋活计，
琴诗酒里到家乡。荣先生老何妨乐，楚接舆歌未必狂。
不用将金买庄宅，城东无主是春光。

   卷451_66 【府斋感怀酬梦得】白居易
府伶呼唤争先到，家酝提携动辄随。合是人生开眼日，
自当年老敛眉时。丹砂炼作三铢土，玄发看成一把丝。
劳寄新诗远安慰，不闻枯树再生枝。

   卷451_73 【水堂醉卧问杜三十一】白居易
闻君洛下住多年，何处春流最可怜。为问魏王堤岸下，
何如同德寺门前。无妨水色堪闲玩，不得泉声伴醉眠。
那似此堂帘幕底，连明连夜碧潺湲。

   卷451_79 【醉吟】白居易
醉来忘渴复忘饥，冠带形骸杳若遗。耳底斋钟初过后，
心头卯酒未消时。临风朗咏从人听，看雪闲行任马迟。
应被众疑公事慢，承前府尹不吟诗。

   卷451_92 【醉后重赠晦叔】白居易
老伴知君少，欢情向我偏。无论疏与数，相见辄欣然。
各以诗成癖，俱因酒得仙。笑回青眼语，醉并白头眠。
岂是今投分，多疑宿结缘。人间更何事，携手送衰年。

   卷451_93 【睡觉】白居易
星河耿耿漏绵绵，月暗灯微欲曙天。转枕频伸书帐下，
披裘箕踞火炉前。老眠早觉常残夜，病力先衰不待年。
五欲已销诸念息，世间无境可勾牵。

   卷452_7 【酬思黯相公见过弊居戏赠】白居易
轩盖光照地，行人为裴回。呼传君子出，乃是故人来。
访我入穷巷，引君登小台。台前多竹树，池上无尘埃。
贫家何所有，新酒三两杯。停杯款曲语，上马复迟回。
留守不外宿，日斜宫漏催。但留金刀赠，未接玉山颓。
家酝不敢惜，待君来即开。村妓不辞出，恐君冁然咍。

   卷452_8 【再授宾客分司】白居易
优稳四皓官，清崇三品列。伊予再尘忝，内愧非才哲。
俸钱七八万，给受无虚月。分命在东司，又不劳朝谒。
既资闲养疾，亦赖慵藏拙。宾友得从容，琴觞恣怡悦。
乘篮城外去，系马花前歇。六游金谷春，五看龙门雪。
吾若默无语，安知吾快活。吾欲更尽言，复恐人豪夺。
应为时所笑，苦惜分司阙。但问适意无，岂论官冷热。

   卷452_14 【新秋晓兴】白居易
浊暑忽已退，清宵未全长。晨釭耿残焰，宿閤凝微香。
喔喔鸡下树，辉辉日上梁。枕低茵席软，卧稳身入床。
睡足景犹早，起初风乍凉。展张小屏幛，收拾生衣裳。
还有惆怅事，迟迟未能忘。拂镜梳白发，可怜冰照霜。

   卷452_21 【古意】白居易
脉脉复脉脉，美人千里隔。不见来几时，瑶草三四碧。
玉琴声悄悄，鸾镜尘幂幂。昔为连理枝，今作分飞翮。
寄书多不达，加饭终无益。心肠不自宽，衣带何由窄。

   卷452_26 【感白莲花】白居易
白白芙蓉花，本生吴江濆。不与红者杂，色类自区分。
谁移尔至此，姑苏白使君。初来苦憔悴，久乃芳氛氲。
月月叶换叶，年年根生根。陈根与故叶，销化成泥尘。
化者日已远，来者日复新。一为池中物，永别江南春。
忽想西凉州，中有天宝民。埋殁汉父祖，孳生胡子孙。
已忘乡土恋，岂念君亲恩。生人尚复尔，草木何足云。

   卷452_31 【咏怀】白居易
我知世无幻，了无干世意。世知我无堪，亦无责我事。
由兹两相忘，因得长自遂。自遂意何如，闲官在闲地。
闲地唯东都，东都少名利。闲官是宾客，宾客无牵累。
嵇康日日懒，毕卓时时醉。酒肆夜深归，僧房日高睡。
形安不劳苦，神泰无忧畏。从官三十年，无如今气味。
鸿虽脱罗弋，鹤尚居禄位。唯此未忘怀，有时犹内愧。

   卷453_38 【晚凉偶咏】白居易
日下西墙西，风来北窗北。中有逐凉人，单床独栖息。
飘萧过云雨，摇曳归飞翼。新叶多好阴，初筠有佳色。
幽深小池馆，优稳闲官职。不爱勿复论，爱亦不易得。

   卷453_41 【种桃歌】白居易
食桃种其核，一年核生芽。二年长枝叶，三年桃有花。
忆昨五六岁，灼灼盛芬华。迨兹八九载，有减而无加。
去春已稀少，今春渐无多。明年后年后，芳意当如何。
命酒树下饮，停杯拾馀葩。因桃忽自感，悲吒成狂歌。

   卷454_2 【戏招诸客】白居易
黄醅绿醑迎冬熟，绛帐红炉逐夜开。
谁道洛中多逸客，不将书唤不曾来。

   卷454_10 【酬舒三员外见赠长句】白居易
自请假来多少日，五旬光景似须臾。已判到老为狂客，
不分当春作病夫。杨柳花飘新白雪，樱桃子缀小红珠。
头风不敢多多饮，能酌三分相劝无。

   卷454_11 【将归一绝】白居易
欲去公门返野扉，预思泉竹已依依。
更怜家酝迎春熟，一瓮醍醐待我归。

   卷454_14 【问支琴石】白居易
疑因星陨空中落，叹被泥埋涧底沈。天上定应胜地上，
支机未必及支琴。提携拂拭知恩否，虽不能言合有心。

   卷454_16 【裴常侍以题蔷薇架十八韵见示因广为三十韵以和之】白居易
托质依高架，攒花对小堂。晚开春去后，独秀院中央。
霁景朱明早，芳时白昼长。秾因天与色，丽共日争光。
剪碧排千萼，研朱染万房。烟条涂石绿，粉蕊扑雌黄。
根动彤云涌，枝摇赤羽翔。九微灯炫转，七宝帐荧煌。
淑气熏行径，清阴接步廊。照梁迷藻棁，耀壁变雕墙。
烂若丛然火，殷于叶得霜。胭脂含脸笑，苏合裛衣香。
浃洽濡晨露，玲珑漏夕阳。合罗排勘缬，醉晕浅深妆。
乍见疑回面，遥看误断肠。风朝舞飞燕，雨夜泣萧娘。
桃李惭无语，芝兰让不芳。山榴何细碎，石竹苦寻常。
蕙惨偎栏避，莲羞映浦藏。怯教蕉叶战，妒得柳花狂。
岂可轻嘲咏，应须痛比方。画屏风自展，绣伞盖谁张。
翠锦挑成字，丹砂印著行。猩猩凝血点，瑟瑟蹙金匡。
散乱萎红片，尖纤嫩紫芒。触僧飘毳褐，留妓冒罗裳。
寡和阳春曲，多情骑省郎。缘夸美颜色，引出好文章。
东顾辞仁里，西归入帝乡。假如君爱杀，留著莫移将。

   卷454_25 【凉风叹】白居易
昨夜凉风又飒然，萤飘叶坠卧床前。
逢秋莫叹须知分，已过潘安三十年。

   卷454_52 【尝新酒忆晦叔二首】白居易
尊里看无色，杯中动有光。自君抛我去，此物共谁尝。
世上强欺弱，人间醉胜醒。自君抛我去，此语更谁听。

   卷454_56 【营闲事】白居易
自笑营闲事，从朝到日斜。浇畦引泉脉，扫径避兰芽。
暖变墙衣色，晴催木笔花。桃根知酒渴，晚送一瓯茶。

   卷454_69 【玉泉寺南三里涧下多深红踯躅繁艳殊常感惜题诗以示游者】白居易
玉泉南涧花奇怪，不似花丛似火堆。今日多情唯我到，
每年无故为谁开。宁辞辛苦行三里，更与留连饮两杯。
犹有一般辜负事，不将歌舞管弦来。

   卷454_73 【宿天竺寺回】白居易
野寺经三宿，都城复一还。家仍念婚嫁，身尚系官班。
萧洒秋临水，沉吟晚下山。长闲犹未得，逐日且偷闲。

    卷455_1 【读老子】白居易
言者不如知者默，此语吾闻于老君。
若道老君是知者，缘何自著五千文。

   卷455_2 【读庄子】白居易
庄生齐物同归一，我道同中有不同。
遂性逍遥虽一致，鸾凰终校胜蛇虫。

   卷455_9 【诗酒琴人例多薄命予酷好三事雅当此科…成狂咏聊写愧怀】白居易
爱琴爱酒爱诗客，多贱多穷多苦辛。中散步兵终不贵，
孟郊张籍过于贫。一之已叹关于命，三者何堪并在身。
只合飘零随草木，谁教凌厉出风尘。荣名厚禄二千石，
乐饮闲游三十春。何得无厌时咄咄，犹言薄命不如人。

   卷455_39 【和同州杨侍郎夸柘枝见寄】白居易
细吟冯翊使君诗，忆作馀杭太守时。
君有一般输我事，柘枝看校十年迟。

   卷455_24 【五月斋戒罢宴彻乐闻韦宾客皇甫郎中饮会亦稀…长句呈谢】白居易
妓房匣镜满红埃，酒库封瓶生绿苔。居士尔时缘护戒，
车公何事亦停杯。散斋香火今朝散，开素盘筵后日开。
随意往还君莫怪，坐禅僧去饮徒来。

   卷455_28 【池上即事】白居易
移床避日依松竹，解带当风挂薜萝。钿砌池心绿蘋合，
粉开花面白莲多。久阴新霁宜丝管，苦热初凉入绮罗。
家酝瓶空人客绝，今宵争奈月明何。

   卷455_35 【寄杨六侍郎（时杨初授户部，予不赴同州）】白居易
西户最荣君好去，左冯虽稳我慵来。
秋风一箸鲈鱼鲙，张翰摇头唤不回。

   卷456_2 【奉和裴令公新成午桥庄绿野堂即事】白居易
旧径开桃李，新池凿凤凰。只添丞相阁，不改午桥庄。
远处尘埃少，闲中日月长。青山为外屏，绿野是前堂。
引水多随势，栽松不趁行。年华玩风景，春事看农桑。
花妒谢家妓，兰偷荀令香。游丝飘酒席，瀑布溅琴床。
巢许终身稳，萧曹到老忙。千年落公便，进退处中央。

   卷456_4 【自咏】白居易
细故随缘尽，衰形具体微。斗闲僧尚闹，较瘦鹤犹肥。
老遣宽裁袜，寒教厚絮衣。马从衔草展，鸡任啄笼飞。
只要天和在，无令物性违。自馀君莫问，何是复何非。

   卷456_5 【新亭病后独坐，招李侍郎公垂】白居易
新亭未有客，竟日独何为。趁暖泥茶灶，防寒夹竹篱。
头风初定后，眼暗欲明时。浅把三分酒，闲题数句诗。
应须置两榻，一榻待公垂。

   卷456_18 【二月二日】白居易
二月二日新雨晴，草芽菜甲一时生。
轻衫细马春年少，十字津头一字行。

   卷456_23 【酬郑二司录与李六郎中寒食日相过，同宴见赠】白居易
偶因冷节会嘉宾，况是平生心所亲。迎接须矜疏傅老，
只供莫笑阮家贫。杯盘狼藉宜侵夜，风景阑珊欲过春。
相对喜欢还怅望，同年只有此三人。

   卷456_33 【宿香山寺酬广陵牛相公见寄】白居易
手札八行诗一篇，无由相见但依然。君匡圣主方行道，
我事空王正坐禅。支许徒思游白月，夔龙未放下青天。
应须且为苍生住，犹去悬车十四年。

   卷456_44 【喜梦得自冯翊归洛，兼呈令公】白居易
上客新从左辅回，高阳兴助洛阳才。已将四海声名去，
又占三春风景来。甲子等头怜共老，文章敌手莫相猜。
邹枚未用争诗酒，且饮梁王贺喜杯。

   卷456_46 【和令公问刘宾客归来称意无之作】白居易
水南秋一半，风景未萧条。皂盖回沙苑，蓝舆上洛桥。
闲尝黄菊酒，醉唱紫芝谣。称意那劳问，请钱不早朝。

   卷456_48 【偶于维扬牛相公处觅得筝筝未到先寄诗来走笔戏答】白居易
楚匠饶巧思，秦筝多好音。如能惠一面，何啻直双金。
玉柱调须品，朱弦染要深。会教魔女弄，不动是禅心。

   卷456_52 【吴秘监每有美酒独酌独醉但蒙诗报不以饮招…酬兼呈梦得】白居易
蓬山仙客下烟霄，对酒唯吟独酌谣。不怕道狂挥玉爵，
亦曾乘兴解金貂。君称名士夸能饮，我是愚夫肯见招。
赖有伯伦为醉伴，何愁不解傲松乔。

   卷456_56 【酬令公雪中见赠，讶不与梦得同相访】白居易
雪似鹅毛飞散乱，人披鹤氅立裴回。
邹生枚叟非无兴，唯待梁王召即来。

   卷456_57 【题酒瓮呈梦得】白居易
若无清酒两三瓮，争向白须千万茎。麹糵销愁真得力，
光阴催老苦无情。凌烟阁上功无分，伏火炉中药未成。
更拟共君何处去，且来同作醉先生。

   卷456_67 【因梦得题公垂所寄蜡烛，因寄公垂】白居易
照梁初日光相似，出水新莲艳不如。
却寄两条君令取，明年双引入中书。

   卷456_69 【春夜宴席上戏赠裴淄川】白居易
九十不衰真地仙，六旬犹健亦天怜。今年相遇莺花月，
此夜同欢歌酒筵。四座齐声和丝竹，两家随分斗金钿。
留君到晓无他意，图向君前作少年。

   卷456_81 【幽居早秋闲咏】白居易
幽僻嚣尘外，清凉水木间。卧风秋拂簟，步月夜开关。
且得身安泰，从他世险艰。但休争要路，不必入深山。
轩鹤留何用，泉鱼放不还。谁人知此味，临老十年闲。

   卷456_83 【烧药不成命酒独醉】白居易
白发逢秋王，丹砂见火空。不能留姹女，争免作衰翁。
赖有杯中绿，能为面上红。少年心不远，只在半酣中。

   卷456_84 【送卢郎中赴河东裴令公幕】白居易
别时暮雨洛桥岸，到日凉风汾水波。
荀令见君应问我，为言秋草闭门多。

   卷457_19 【酬皇甫十早春对雪见赠】白居易
漠漠复雰雰，东风散玉尘。明催竹窗晓，寒退柳园春。
绿酝香堪忆，红炉暖可亲。忍心三两日，莫作破斋人。

   卷457_25 【酬梦得以予五月长斋延僧徒绝宾友见戏十韵】白居易
宾客懒逢迎，翛然池馆清。檐闲空燕语，林静未蝉鸣。
荤血还休食，杯觞亦罢倾。三春多放逸，五月暂修行。
香印朝烟细，纱灯夕焰明。交游诸长老，师事古先生。
禅后心弥寂，斋来体更轻。不唯忘肉味，兼拟灭风情。
蒙以声闻待，难将戏论争。虚空若有佛，灵运恐先成。

   卷457_29 【春日题乾元寺上方最高峰亭】白居易
危亭绝顶四无邻，见尽三千世界春。但觉虚空无障碍，
不知高下几由旬。回看官路三条线，却望都城一片尘。
宾客暂游无半日，王侯不到便终身。始知天造空闲境，
不为忙人富贵人。

   卷457_45 【自咏】白居易
须白面微红，醺醺半醉中。百年随手过，万事转头空。
卧疾瘦居士，行歌狂老翁。仍闻好事者，将我画屏风。

   卷457_62 【白发】白居易
白发生来三十年，而今须鬓尽皤然。歌吟终日如狂叟，
衰疾多时似瘦仙。八戒夜持香火印，三光朝念蕊珠篇。
其馀便被春收拾，不作闲游即醉眠。

   卷457_69 【早春独登天宫阁】白居易
天宫日暖阁门开，独上迎春饮一杯。
无限游人遥怪我，缘何最老最先来。

   卷457_72 【忆江南词三首（此曲亦名《谢秋娘》，每首五句）】白居易
江南好，风景旧曾谙。日出江花红胜火，春来江水绿如蓝。
能不忆江南？
江南忆，最忆是杭州。山寺月中寻桂子，郡亭枕上看潮头。
何日更重游？
江南忆，其次忆吴宫。吴酒一杯春竹叶，吴娃双舞醉芙蓉。
早晚复相逢。

   卷458_2 【病中诗十五首·枕上作】白居易
风疾侵凌临老头，血凝筋滞不调柔。甘从此后支离卧，
赖是从前烂漫游。回思往事纷如梦，转觉馀生杳若浮。
浩气自能充静室，惊飙何必荡虚舟。腹空先进松花酒，
膝冷重装桂布裘。若问乐天忧病否，乐天知命了无忧。

   卷458_7 【病中诗十五首·卖骆马】白居易
五年花下醉骑行，临卖回头嘶一声。
项籍顾骓犹解叹，乐天别骆岂无情。

   卷458_18 【感旧石上字】白居易
闲拨船行寻旧池，幽情往事复谁知。
太湖石上镌三字，十五年前陈结之。

   卷458_36 【病中辱崔宣城长句见寄兼有觥绮之赠因以四韵总而酬之】白居易
刘桢病发经春卧，谢脁诗来尽日吟。三道旧夸收片玉，
一章新喜获双金。信题霞绮缄情重，酒试银觥表分深。
科第门生满霄汉，岁寒少得似君心。

   卷458_82 【雪朝乘兴欲诣李司徒留守，先以五韵戏之】白居易
夜寒生酒思，晓雪引诗情。热饮一两盏，冷吟三五声。
铺花怜地冻，销玉畏天晴。好拂乌巾出，宜披鹤氅行。
梁园应有兴，何不召邹生。

   卷458_84 【听歌六绝句·听都子歌】白居易
都子新歌有性灵，一声格转已堪听。
更听唱到嫦娥字，犹有樊家旧典刑。

   卷458_90 【闲乐】白居易
坐安卧稳舆平肩，倚杖披衫绕四边。空腹三杯卯后酒，
曲肱一觉醉中眠。更无忙苦吟闲乐，恐是人间自在天。

   卷459_25 【闲题家池，寄王屋张道士】白居易
有石白磷磷，有水清潺潺。有叟头似雪，婆娑乎其间。
进不趋要路，退不入深山。深山太濩落，要路多险艰。
不如家池上，乐逸无忧患。有食适吾口，有酒酡吾颜。
恍惚游醉乡，希夷造玄关。五千言下悟，十二年来闲。
富者我不顾，贵者我不攀。唯有天坛子，时来一往还。

   卷459_27 【北窗竹石】白居易
一片瑟瑟石，数竿青青竹。向我如有情，依然看不足。
况临北窗下，复近西塘曲。筠风散馀清，苔雨含微绿。
有妻亦衰老，无子方茕独。莫掩夜窗扉，共渠相伴宿。

   卷459_43 【送敏中新授户部员外郎西归】白居易
千里归程三伏天，官新身健马翩翩。行冲赤日加餐饭，
上到青云稳著鞭。长庆老郎唯我在，客曹故事望君传。
前鸿后雁行难续，相去迢迢二十年。

   卷459_44 【南侍御以石相赠，助成水声，因以绝句谢之】白居易
泉石磷磷声似琴，闲眠静听洗尘心。
莫轻两片青苔石，一夜潺湲直万金。

   卷459_54 【雪夜小饮赠梦得】白居易
同为懒慢园林客，共对萧条雨雪天。小酌酒巡销永夜，
大开口笑送残年。久将时背成遗老，多被人呼作散仙。
呼作散仙应有以，曾看东海变桑田。

   卷459_59 【杨六尚书留太湖石在洛下借置庭中因对举杯寄赠绝句】白居易
借君片石意何如，置向庭中慰索居。
每就玉山倾一酌，兴来如对醉尚书。

   卷459_60 【喜入新年自咏（时年七十一）】白居易
白须如雪五朝臣，又值新正第七旬。老过占他蓝尾酒，
病馀收得到头身。销磨岁月成高位，比类时流是幸人。
大历年中骑竹马，几人得见会昌春。

   卷459_65 【会昌二年春题池西小楼】白居易
花边春水水边楼，一坐经今四十秋。望月桥倾三遍换，
采莲船破五回修。园林一半成乔木，邻里三分作白头。
苏李冥蒙随烛灭，陈樊漂泊逐萍流。虽贫眼下无妨乐，
纵病心中不与愁。自笑灵光岿然在，春来游得且须游。

   卷459_74 【病中看经赠诸道侣】白居易
右眼昏花左足风，金篦石水用无功。不如回念三乘乐，
便得浮生百病空。无子同居草庵下，有妻偕老道场中。
何烦更请僧为侣，月上新归伴病翁。

   卷459_84 【池鹤八绝句·鹅赠鹤】白居易
君因风送入青云，我被人驱向鸭群。
雪颈霜毛红网掌，请看何处不如君。

   卷460_7 【戏问牛司徒】白居易
抖擞尘缨捋白须，半酣扶起问司徒。
不知诏下悬车后，醉舞狂歌有例无。

   卷460_17 【宿府池西亭】白居易
池上平桥桥下亭，夜深睡觉上桥行。
白头老尹重来宿，十五年前旧月明。

   卷460_23 【胡吉郑刘卢张等六贤皆多年寿予亦次焉…纪之传好事者】白居易
七人五百七十岁，拖紫纡朱垂白须。手里无金莫嗟叹，
尊中有酒且欢娱。诗吟两句神还王，酒饮三杯气尚粗。
嵬峨狂歌教婢拍，婆娑醉舞遣孙扶。天年高过二疏傅，
人数多于四皓图。除却三山五天竺，人间此会更应无。

   卷461_10 【齿落辞】白居易
嗟嗟乎双齿，自吾有之尔，俾尔嚼肉咀蔬，衔杯漱水；
丰吾肤革，滋吾血髓；从幼逮老，勤亦至矣。幸有辅车，
非无龂齶。胡然舍我，一旦双落。齿虽无情，吾岂无情。
老与齿别，齿随涕零。我老日来，尔去不回。嗟嗟乎双齿，
孰谓而来哉，孰谓而去哉？齿不能言，请以意宣。
为口中之物，忽乎六十馀年。昔君之壮也，血刚齿坚；
今君之老矣，血衰齿寒。辅车龂齶，日削月朘。
上参差而下卼臲，曾何足以少安。嘻，君其听哉：
女长辞姥，臣老辞主。发衰辞头，叶枯辞树。物无细大，
功成者去。君何嗟嗟，独不闻诸道经：我身非我有也，
盖天地之委形；君何嗟嗟，又不闻诸佛说：是身如浮云，
须臾变灭。由是而言，君何有焉？所宜委百骸而顺万化，
胡为乎嗟嗟于一牙一齿之间。吾应曰：吾过矣，尔之言然。

    卷462_1 【劝酒（以下见《文苑英华》）】白居易
昨与美人对尊酒，朱颜如花腰似柳。今与美人倾一杯，
秋风飒飒头上来。年光似水向东去，两鬓不禁白日催。
东邻起楼高百尺，璇题照日光相射。珠翠无非二八人，
盘筵何啻三千客。邻家儒者方下帷，夜诵古书朝忍饥。
身年三十未入仕，仰望东邻安可期。一朝逸翮乘风势，
金榜高张登上第。春闱未了冬登科，九万抟风谁与继。
不逾十稔居台衡，门前车马纷纵横。人人仰望在何处，
造化笔头云雨生。东邻高楼色未改，主人云亡息犹在。
金玉车马一不存，朱门更有何人待。墙垣反锁长安春，
楼台渐渐属西邻。松篁薄暮亦栖鸟，桃李无情还笑人。
忆昔东邻宅初构，云甍彩栋皆非旧。玳瑁筵前翡翠栖，
芙蓉池上鸳鸯斗。日往月来凡几秋，一衰一盛何悠悠。
但教帝里笙歌在，池上年年醉五侯。

   卷462_6 【江南喜逢萧九彻因话长安旧游戏赠五十韵（见才调集）】白居易
忆昔嬉游伴，多陪欢宴场。寓居同永乐，幽会共平康。
师子寻前曲，声儿出内坊。花深态奴宅，竹错得怜堂。
庭晚开红药，门闲荫绿杨。经过悉同巷，居处尽连墙。
时世高梳髻，风流澹作妆。戴花红石竹，帔晕紫槟榔。
鬓动悬蝉翼，钗垂小凤行。拂胸轻粉絮，暖手小香囊。
选胜移银烛，邀欢举玉觞。炉烟凝麝气，酒色注鹅黄。
急管停还奏，繁弦慢更张。雪飞回舞袖，尘起绕歌梁。
旧曲翻调笑，新声打义扬。名情推阿轨，巧语许秋娘。
风暖春将暮，星回夜未央。宴馀添粉黛，坐久换衣裳。
结伴归深院，分头入洞房。彩帷开翡翠，罗荐拂鸳鸯。
留宿争牵袖，贪眠各占床。绿窗笼水影，红壁背灯光。
索镜收花钿，邀人解袷裆。暗娇妆靥笑，私语口脂香。
怕听钟声坐，羞明映缦藏。眉残蛾翠浅，鬟解绿云长。
聚散知无定，忧欢事不常。离筵开夕宴，别骑促晨装。
去住青门外，留连浐水傍。车行遥寄语，马驻共相望。
云雨分何处，山川共异方。野行初寂寞，店宿乍恓惶。
别后嫌宵永，愁来厌岁芳。几看花结子，频见露为霜。
岁月何超忽，音容坐渺茫。往还书断绝，来去梦游扬。
自我辞秦地，逢君客楚乡。常嗟异岐路，忽喜共舟航。
话旧堪垂泪，思乡数断肠。愁云接巫峡，泪竹近潇湘。
月落江湖阔，天高节候凉。浦深烟渺渺，沙冷月苍苍。
红叶江枫老，青芜驿路荒。野风吹蟋蟀，湖水浸菰蒋。
帝路何由见，心期不可忘。旧游千里外，往事十年强。
春昼提壶饮，秋林摘橘尝。强歌还自感，纵饮不成狂。
永夜长相忆，逢君各共伤。殷勤万里意，并写赠萧郎。

   卷462_14 【送张常侍西归】白居易
二年花下为闲伴，一旦尊前弃老夫。西午桥街行怅望，
南龙兴寺立踟蹰。洛城久住留情否，省骑重归称意无。
出镇归朝但相访，此身应不离东都。

   卷462_34 【闲游】白居易
欲笑随情酒逐身，此身虽老未辜春。
春来点检闲游数，犹自多于年少人。

   卷462_53 【寄题上强山精舍寺（见王象之《舆地纪胜》）】白居易
惯游山水住南州，行尽天台及虎丘。
惟有上强精舍寺，最堪游处未曾游。

   卷463_18 【苦雨】刘猛
自念数年间，两手中藏钩。于心且无恨，他日为我羞。
古老传童歌，连淫亦兵象。夜梦戈甲鸣，苦不愿年长。

   卷463_19 【晓】刘猛
朝梳一把白，夜泪千滴雨。可耻垂拱时，老作在家女。

   卷464_21 【赠毛仙翁】杨嗣复
天上玉郎骑白鹤，肘后金壶盛妙药。暂游下界傲五侯，
重看当时旧城郭。羽衣茸茸轻似雪，云上双童持绛节。
王母亲缝紫锦囊，令向怀中藏秘诀。令威子晋皆俦侣，
东岳同寻太真女。搜奇缀韵和阳春，文章不是人间语。
药成自固黄金骨，天地齐兮身不没。日月宫中便是家，
下视昆仑何突兀。童姿玉貌谁方比，玄发绿髯光弥弥。
满朝将相门弟子，随师尽愿抛尘滓。九转琅玕必有馀，
愿乞刀圭救生死。

    卷465_1 【卢十五竹亭送侄偁归山】杨衡
落叶寒拥壁，清霜夜沾石。正是忆山时，复送归山客。
殷勤一尊酒，晓月当窗白。

   卷465_2 【旅次江亭】杨衡
扣舷不能寐，皓露清衣襟。弥伤孤舟夜，远结万里心。
幽兴惜瑶草，素怀寄鸣琴。三奏月初上，寂寥寒江深。

   卷465_19 【九日陪樊尚书龙山宴集】杨衡
孟嘉从宴地，千乘复登临。缘危陟高步，凭旷写幽襟。
黄花玩初馥，翠物喜盈斟。云杂组绣色，乐和山水音。
旆摇秋吹急，筵卷夕光沉。都人瞻骑火，犹知隔寺深。

   卷465_21 【送郑丞之罗浮中习业】杨衡
百年泛飘忽，万事系衰荣。高鸿脱矰缴，达士去簪缨。
始从天目游，复作罗浮行。云卧石林密，月窥花洞明。
全形在气和，习默凭境清。夙秘绛囊诀，屡投金简名。
钟管促离觞，烟霞随去程。何当真府内，重得款平生。

   卷465_26 【乌啼曲】杨衡
可怜杨叶复杨花，雪净烟深碧玉家。乌栖不定枝条弱，
城头夜半声哑哑。浮萍流荡门前水，任罥芙蓉莫浣纱。

   卷466_14 【御箭连中双兔】薛存诚
宸游经上苑，羽猎向闲田。狡兔初迷窟，纤骊讵著鞭。
三驱仍百步，一发遂双连。影射含霜草，魂消向月弦。
驩声动寒木，喜气满晴天。那似陈王意，空随乐府篇。

   卷466_18 【膏泽多丰年】薛存诚
帝德方多泽，莓莓井径同。八方甘雨布，四远报年丰。
廒庾千厢在，幽流万壑通。候时勤稼穑，击壤乐农功。
畎亩人无惰，田庐岁不空。何须忧伏腊，千载贺尧风。

   卷466_31 【曲江亭望慈恩寺杏园花发】周弘亮
江亭闲望处，远近见秦源。古寺迟春景，新花发杏园。
萼中轻蕊密，枝上素姿繁。拂雨云初起，含风雪欲翻。
容辉明十地，香气遍千门。愿莫随桃李，芳菲不为言。

   卷466_53 【金在熔】白行简
巨橐方熔物，洪炉欲范金。紫光看渐发，赤气望逾深。
焰热晴云变，烟浮昼景阴。坚刚由我性，鼓铸任君心。
踊跃徒标异，沈潜自可钦。何当得成器，待叩向知音。

   卷466_54 【归马华山】白行简
牧野功成后，周王战马闲。驱驰休伏皂，饮龁任依山。
逐日朝仍去，随风暮自还。冰生疑陇坂，叶落似榆关。
躞蹀仙峰下，腾骧渭水湾。幸逢时偃武，不复鼓鼙间。

    卷467_1 【春日山亭】牟融
醉来重整华阳巾，搔首惊看白发新。莫道愁多因病酒，
只缘命薄不辞贫。龙鱼失水难为用，龟玉蒙尘未见珍。
正是圣朝全盛日，讵知林下有闲人。

   卷467_4 【寄范使君】牟融
未秋为别已终秋，咫尺娄江路阻修。心上惟君知委曲，
眼前独我逐漂流。从来姑息难为好，到底依栖总是诹。
西望家山成浩叹，临风搔首不胜愁。

   卷467_37 【送陈衡】牟融
秋江烟景晚苍苍，江上离人促去航。千里一官嗟独往，
十年双鬓付三霜。云迷楼曲亲庭远，梦绕通山客路长。
不必临风悲冷落，古来白首尚为郎。

   卷467_39 【过蠡湖】牟融
东湖烟水浩漫漫，湘浦秋声入夜寒。风外暗香飘落粉，
月中清影舞离鸾。多情袁尹频移席，有道乔仙独倚阑。
几度篝帘相对处，无边诗思到吟坛。

   卷467_47 【题寺壁】牟融
僧家胜景瞰平川，雾重岚深马不前。宛转数声花外鸟，
往来几叶渡头船。青山远隔红尘路，碧殿深笼绿树烟。
闻道此中堪遁迹，肯容一榻学逃禅。

   卷467_59 【客中作】牟融
十年江汉客，几度帝京游。迹比风前叶，身如水上鸥。
醉吟愁里月，羞对镜中秋。怅望频回首，西风忆故丘。

   卷467_62 【闽中回】牟融
帆影随风过富阳，橹声摇月下钱塘。
千山积雪凝寒碧，梦入枫宸绕御床。

   卷468_12 【竹里梅】刘言史
竹里梅花相并枝，梅花正发竹枝垂。
风吹总向竹枝上，直似王家雪下时。

   卷468_28 【泊花石浦】刘言史
旧业丛台废苑东，几年为梗复为蓬。
杜鹃啼断回家梦，半在邯郸驿树中。

   卷468_32 【越井台望】刘言史
独立阳台望广州，更添羁客异乡愁。
晚潮未至早潮落，井邑暂依沙上头。

   卷468_39 【题源分竹亭】刘言史
绕屋扶疏千万竿，年年相诱独行看。
日光不透烟常在，先校诸家一月寒。

   卷468_41 【伤清江上人】刘言史
往年偏共仰师游，闻过流沙泪不休。
此身岂得多时住，更著尘心起外愁。

   卷468_44 【上巳日陪襄阳李尚书宴光风亭】刘言史
碧池萍嫩柳垂波，绮席丝镛舞翠娥。
为报会稽亭上客，永和应不胜元和。

   卷468_45 【奉酬】刘言史
闰馀春早景沉沉，禊饮风亭恣赏心。
红袖青娥留永夕，汉阴宁肯羡山阴。

   卷469_3 【伤故人歌妓】长孙佐辅
愁脸无红衣满尘，万家门户不容身。
曾将一笑君前去，误杀几多回顾人。

   卷470_9 【雨霁登北岸寄友人】卢殷
稻黄扑扑黍油油，野树连山涧自流。
忆得年时冯翊部，谢郎相引上楼头。

   卷470_20 【阳春曲】庄南杰
紫锦红囊香满风，金鸾玉轼摇丁冬。沙鸥白羽翦晴碧，
野桃红艳烧春空。芳草绵延锁平地，垄蝶双双舞幽翠。
凤叶龙吟白日长，落花声底仙娥醉。

   卷470_27 【故白岩禅师院】王鲁复
能师还世名还在，空闭禅堂满院苔。
花树不随人寂寞，数枝犹自出墙来。

   卷471_2 【剪彩花】雍裕之
敢竞桃李色，自呈刀尺功。蝶犹迷剪翠，人岂辨裁红。

   卷471_17 【秋蛩】雍裕之
雨绝苍苔地，月斜青草阶。蛩鸣谁不怨，况是正离怀。

   卷472_37 【步虚词】苏郁
十二楼藏玉堞中，凤凰双宿碧芙蓉。
流霞浅酌谁同醉，今夜笙歌第几重。

   卷472_40 【责商山四皓】蔡京
秦末家家思逐鹿，商山四皓独忘机。
如何鬓发霜相似，更出深山定是非。

   卷473_6 【奉酬忠武李相公见寄】李逢吉
直继先朝卫与英，能移孝友作忠贞。剑门失险曾缚虎，
淮水安流缘斩鲸。黄阁碧幢惟是俭，三公二伯未为荣。
惠连忽赠池塘句，又遣羸师破胆惊。

   卷473_12 【南溪诗】李渤
玄岩丽南溪，新泉发幽色。岩泉孕灵秀，云烟纷崖壁。
斜峰信天插，奇洞固神辟。窈窕去未穷，环回势难极。
玉池似无水，玄井昏不测。仙户掩复开，乳膏凝更滴。
丹砂有遗址，石径无留迹。南眺苍梧云，北望洞庭客。
萧条风烟外，爽朗形神寂。若值浮丘翁，从此谢尘役。

   卷473_23 【寄李十员外】王仲舒
百丈悬泉旧卧龙，欲将肝胆佐时雍。
惟愁又入烟霞去，知在庐峰第几重。

   卷474_20 【汉宫曲】徐凝
水色帘前流玉霜，赵家飞燕侍昭阳。
掌中舞罢箫声绝，三十六宫秋夜长。

   卷474_25 【嘉兴寒食】徐凝
嘉兴郭里逢寒食，落日家家拜扫回。
唯有县前苏小小，无人送与纸钱来。

   卷474_27 【八月灯夕寄游越施秀才】徐凝
四天净色寒如水，八月清辉冷似霜。
想得越人今夜见，孟家珠在镜中央。

   卷474_51 【再归松溪旧居宿西林】徐凝
五粒松深溪水清，众山摇落月偏明。
西林静夜重来宿，暗记人家犬吠声。

   卷474_55 【郑女出参丈人词】徐凝
凤钗翠翘双宛转，出见丈人梳洗晚。
掣曳罗绡跪拜时，柳条无力花枝软。

   卷474_66 【和川守侍郎缑山题仙庙】徐凝
王子缑山石殿明，白家诗句咏吹笙。
安知散席人间曲，不是寥天鹤上声。

   卷474_70 【侍郎宅泛池】徐凝
莲子花边回竹岸，鸡头叶上荡兰舟。
谁知洛北朱门里，便到江南绿水游。

   卷474_76 【题缙云山鼎池二首】徐凝
黄帝旌旗去不回，空馀片石碧崔嵬。
有时风卷鼎湖浪，散作晴天雨点来。
天地茫茫成古今，仙都凡有几人寻。
到来唯见山高下，只是不知湖浅深。

   卷474_78 【汴河览古】徐凝
炀帝龙舟向此行，三千宫女采桡轻。
渡河不似如今唱，为是杨家怨思声。

   卷474_81 【寄玄阳先生】徐凝
不能相见见人传，rv岸山中岱岸边。
颜貌只如三二十，道年三百亦藏年。

   卷475_14 【寄题惠林李侍郎旧馆】李德裕
栋宇非吾室，烟山是我邻。百龄惟待尽，一世乐长贫。
半壁悬秋日，空林满夕尘。只应双鹤吊，松路更无人。

   卷475_20 【东郡怀古二首·王京兆】李德裕
河水昔将决，冲波溢川浔。峥嵘金堤下，喷薄风雷音。
投马灾未弭，为鱼叹方深。惟公执珪璧，誓与身俱沉。
诚信不虚发，神明宜尔临。湍流自此回，咫尺焉能侵。
逮我守东郡，凄然怀所钦。虽非识君面，自谓知君心。
意气苟相合，神明无古今。登城见遗庙，日夕空悲吟。

   卷475_22 【秋日登郡楼望赞皇山感而成咏】李德裕
昔人怀井邑，为有挂冠期。顾我飘蓬者，长随泛梗移。
越吟因病感，潘鬓入秋悲。北指邯郸道，应无归去期。

   卷475_25 【故人寄茶】李德裕
剑外九华英，缄题下玉京。开时微月上，碾处乱泉声。
半夜邀僧至，孤吟对竹烹。碧流霞脚碎，香泛乳花轻。
六腑睡神去，数朝诗思清。其馀不敢费，留伴读书行。

   卷475_58 【思山居一十首·春日独坐思归】李德裕
壮龄心已尽，孤赏意犹存。岂望图麟阁，惟思卧鹿门。
无谋堪适野，何力可拘原。只有容身去，幽山自灌园。

   卷475_69 【潭上喜见新月】李德裕
簪组十年梦，园庐今夕情。谁怜故乡月，复映碧潭生。
皓彩松上见，寒光波际轻。还将孤赏意，暂寄玉琴声。

   卷475_85 【春暮思平泉杂咏二十首·柏】李德裕
闻有三株树，惟应秘阆风。珊瑚不生叶，朱草又无丛。
未若凌云柏，常能终岁红。晨霞与落日，相照在岩中。

   卷475_88 【春暮思平泉杂咏二十首·东谿】李德裕
近蓄东谿水，悠悠起渌波。彩鸳留不去，芳草日应多。
夹岸生奇筱，缘岩覆女萝。兰桡思无限，为感濯缨歌。

   卷475_100 【思平泉树石杂咏一十首·叠石（此石韩给事所遗）】李德裕
潺湲桂水湍，漱石多奇状。鳞次冠烟霞，蝉联叠波浪。
今来碧梧下，迥出秋潭上。岁晚苔藓滋，怀贤益惆怅。

   卷475_103 【思平泉树石杂咏一十首·海鱼骨】李德裕
昔日任公子，期年钓此鱼。无由见成岳，聊喜识专车。
皎皎连霜月，高高映碧渠。陶潜虽好事，观海只披图。

   卷475_109 【重忆山居六首·泰山石（兖州从事所寄）】李德裕
鸡鸣日观望，远与扶桑对。沧海似熔金，众山如点黛。
遥知碧峰首，独立烟岚内。此石依五松，苍苍几千载。

   卷475_121 【忆平泉杂咏·忆野花（余未尝春到故园）】李德裕
虽游洛阳道，未识故园花。晓忆东谿雪，晴思冠岭霞。
谷深兰色秀，村迥柳阴斜。怅望龙门晚，谁知小隐家。

   卷476_27 【野别留少微上人】熊孺登
若为相见还分散，翻觉浮云亦不闲。
何处留师暂且住，家贫唯有坐中山。

   卷477_13 【岳阳别张祜】李涉
十年蹭蹬为逐臣，鬓毛白尽巴江春。鹿鸣猿啸虽寂寞，
水蛟山魅多精神。山疟困中闻有赦，死灰不望光阴借。
半夜州符唤牧童，虚教衰病生惊怕。巫峡洞庭千里馀，
蛮陬水国何亲疏。由来真宰不宰我，徒劳叹者怀吹噓。
霸桥昔与张生别，万变桑田何处说。龙蛇纵在没泥涂，
长衢却为驽骀设。爱君气坚风骨峭，文章真把江淹笑。
洛下诸生惧刺先，乌鸢不得齐鹰鹞。岳阳西南湖上寺，
水阁松房遍文字。新钉张生一首诗，自馀吟著皆无味。
策马前途须努力，莫学龙钟虚叹息。

   卷477_24 【双峰寺得舍弟书】李涉
暂入松门拜祖师，殷勤再读塔前碑。
回头忽向寻阳使，太守如今是惠持。

   卷477_36 【葺夷陵幽居】李涉
负郭依山一径深，万竿如朿翠沉沉。
从来爱物多成癖，辛苦移家为竹林。

   卷477_46 【酬彭伉】李涉
公孙阁里见君初，衣锦南归二十馀。
莫叹屈声犹未展，同年今日在中书。

   卷477_58 【长安闷作】李涉
宵分独坐到天明，又策羸骖信脚行。
每日除书空满纸，不曾闻有介推名。

   卷477_59 【和尚书舅见寄】李涉
欲随流水去幽栖，喜伴归云入虎溪。
深谢陈蕃怜寂寞，远飞芳字警沉迷。

   卷477_73 【题水月台】李涉
平流白日无人爱，桥上闲行若个知。
水似晴天天似水，两重星点碧琉璃。

   卷477_74 【早春霁后发头陀寺寄院中】李涉
红楼金刹倚晴冈，雨雪初收望汉阳。
草檄可中能有暇，迎春一醉也无妨。

   卷477_90 【游西林寺】李涉
十地初心在此身，水能生月即离尘。
如今再结林中社，可羡当年会里人。

   卷478_17 【长安新晴】陆畅
九重深浅人不知，金殿玉楼倚朝日。
一夜城中新雨晴，御沟流得宫花出。

   卷478_20 【宿陕府北楼奉酬崔大夫二首】陆畅
楼压黄河山满坐，风清水凉谁忍卧。
人定军州禁漏传，不妨秋月城头过。
一别朱门三四春，再来应笑尚风尘。
昨宵唯有楼前月，识是谢公诗酒人。

   卷478_22 【夜到泗州酬崔使君】陆畅
徐城洪尽到淮头，月里山河见泗州。
闻道泗滨清庙磬，雅声今在谢家楼。

    卷479_1 【应制贺边军支春衣】柳公权
去岁虽无战，今年未得归。皇恩何以报，春日得春衣。
挟纩非真纩，分衣是假衣。从今貔武士，不惮戍金微。

   卷479_7 【盛山十二诗·隐月岫】韦处厚
初映钩如线，终衔镜似钩。远澄秋水色，高倚晓河流。

   卷479_19 【客思吟】杨敬之
禾黍正离离，南园剪白芝。细腰沈赵女，高髻唱蛮姬。
路愧前冈月，梳惭一颔丝。乡人不可语，独念畏人知。

   卷479_20 【赠项斯】杨敬之
几度见诗诗总好，及观标格过于诗。
平生不解藏人善，到处逢人说项斯。

   卷479_50 【赠商山东于岭僧】李廓
商岭东西路欲分，两间茅屋一溪云。
师言耳重知师意，人是人非不欲闻。

   卷480_3 【忆春日太液池亭候对（长庆三年）】李绅
宫莺报晓瑞烟开，三岛灵禽拂水回。桥转彩虹当绮殿，
舰浮花鹢近蓬莱。草承香辇王孙长，桃艳仙颜阿母栽。
簪笔此时方侍从，却思金马笑邹枚。

   卷480_14 【早发】李绅
沙洲月落宿禽惊，潮起风微晓雾生。黄鹤浪明知上信，
黑龙山暗避前程。火旗似辨吴门戍，水驿遥迷楚塞城。
萧索更看江叶下，两乡俱是宦游情。

   卷480_16 【滁阳春日怀果园闲宴（园中杂树，多手植也）】李绅
西园到日栽桃李，红白低枝拂酒杯。繁艳只愁风处落，
醉筵多就月中开。劝人莫折怜芳早，把烛频看畏晓催。
闻道数年深草露，几株犹得近池台。

   卷480_23 【寿阳罢郡日有诗十首…不殊今编于后兼纪瑞物·虎不食人】李绅
南山白额同驯扰，亦变仁心去杀机。不竞牛甘令买患，
免遭狐假妄凭威。渡河岂适他邦害，据谷终无暴物非。
尔效驺虞护生草，岂徒柔伏在淮淝。

   卷480_27 【寿阳罢郡日有诗十首与追怀…兼纪瑞物物·忆东湖】李绅
菱歌罢唱鹢舟回，雪鹭银鸥左右来。霞散浦边云锦截，
月升湖面镜波开。鱼惊翠羽金鳞跃，莲脱红衣紫菂摧。
淮口值春偏怅望，数株临水是寒梅。

   卷481_3 【忆至巩县河宿待家累追怀】李绅
巩树翻红秋日斜，水分伊洛照馀霞。弓开后骑低初月，
鹗驻前旌拂暮鸦。闺信坐迟青玉案，弄儿闲望白羊车。
今来忆事凉风晚，烟浦空悲黄菊花。

   卷481_8 【忆登栖霞寺峰（效梁简文）】李绅
香印烟火息，法堂钟磬馀。纱灯耿晨焰，释子安禅居。
林叶脱红影，竹烟含绮疏。星珠错落耀，月宇参差虚。
顾眺匪恣适，旷襟怀卷舒。江海淼清荡，丘陵何所如。
滔滔可问津，耕者非长沮。茅岭感仙客，萧园成古墟。
移步下碧峰，涉涧更踌躇。乌噪啄秋果，翠惊衔素鱼。
回塘彩鹢来，落景标林箊。漾漾棹翻月，萧萧风袭裾。
劳歌起旧思，戚叹竟难摅。却数共游者，凋落非里闾。

   卷481_28 【新楼诗二十首·晏安寺】李绅
寺深松桂无尘事，地接荒郊带夕阳。啼鸟歇时山寂寂，
野花残处月苍苍。绛纱凝焰开金像，清梵销声闭竹房。
丘垄渐平边茂草，九原何处不心伤。

   卷481_41 【登禹庙回降雪五言二十韵】李绅
金奏云坛毕，同云拂雪来。玉田千亩合，琼室万家开。
湖暗冰封镜，山明树变梅。裂缯分井陌，连璧混楼台。
麻引诗人兴，盐牵谢女才。细疑歌响尽，旅作舞腰回。
著水鹅毛失，铺松鹤羽摧。半崖云掩映，当砌月裴回。
遇物纤能状，随方巧若裁。玉花全缀萼，珠蚌尽呈胎。
志士书频照，鲛人杼正催。妒妆凌粉匣，欺酒上琼杯。
海使迷奔辙，江涛认暗雷。疾飘风作驭，轻集霰为媒。
剑客休矜利，农师正念摧。瑞彰知有感，灵贶表无灾。
尧历占新庆，虞阶想旧陪。粉凝莺阁下，银结凤池隈。
鸡树花惊笑，龙池絮欲猜。劳歌会稽守，遥祝永康哉。

   卷482_19 【望鹤林寺】李绅
鹤栖峰下青莲宇，花发江城世界春。红照日高殷夺火，
紫凝霞曙莹销尘。每思载酒悲前事，欲问题诗想旧身。
自叹秋风劳物役，白头拘束一闲人。

   卷483_7 【华顶】李绅
欲向仙峰炼九丹，独瞻华顶礼仙坛。石标琪树凌空碧，
水挂银河映月寒。天外鹤声随绛节，洞中云气隐琅玕。
浮生未有从师地，空诵仙经想羽翰。

   卷483_22 【赠韦金吾】李绅
自报金吾主禁兵，腰间宝剑重横行。
接舆也是狂歌客，更就将军乞一声。

    卷484_1 【和太原张相公山亭怀古】崔公信
叠石状崖巘，翠含城上楼。前移庐霍峰，远带沅湘流。
潇洒主人静，夤缘芳径幽。清辉在昏旦，岂异东山游。

   卷485_5 【水殿采菱歌】鲍溶
宫鸦叫赤光，潮声入宫宫影凉。火华啼露卷横塘，
金堤四合宛柔扬。美人荷裙芙蓉妆，柔荑萦雾棹龙航。
采莲一声歌态长，青丝结眼捕鸳鸯。

   卷485_8 【寓兴】鲍溶
念来若望神，追往如话梦。梦神不无迹，谁使烦心用。
鲁圣虚泣麟，楚狂浪歌凤。那言阮家子，更作穷途恸。

   卷485_14 【秋晚铜山道中宿隐者】鲍溶
我乡山川遥，秋晚空景促。天明共云散，日落依鸟宿。
主人逃名子，鹤发卧空谷。野言得真风，山貌宜古服。
喜于无声地，暂傲羲皇俗。秋窗照疏萤，寒犬吠落木。
朝隐留此处，一点天边宿。今忆见此时，添悲览止足。
迟迟清夜昼，幽路出深竹。笑谢万户侯，余将耻干禄。

   卷485_15 【感怀】鲍溶
宿心不觉远，事去劳追忆。旷古川上怀，东流几时息。
门前青山路，眼见归不得。晓梦云月光，过秋兰蕙色。

   卷485_17 【将归旧山留别孟郊】鲍溶
择木无利刃，羡鱼无巧纶。如何不量力，自取中路贫。
前者不厌耕，一日不离亲。今来千里外，我心不在身。
悠悠慈母心，惟愿才如人。蚕桑能几许，衣服常著新。
一饭吐尺丝，谁见此殷勤。别君归耕去，持火烧车轮。

   卷485_19 【长城】鲍溶
蒙公虏生人，北筑秦氏冤。祸兴萧墙内，万里防祸根。
城成六国亡，宫阙启千门。生人半为土，何用空中原。
奈何家天下，骨肉尚无恩。投沙拥海水，安得久不翻。
乘高惨人魂，寒日易黄昏。枯骨贯朽铁，砂中如有言。
万古骊山下，徒悲野火燔。

   卷485_27 【姑苏宫行】鲍溶
姑苏宫，九层金台半虚空。雕楹璇题斗皎洁，
中有妖姬似明月。西见洞庭秋镜开，水华百里盘宫来。
越王采女能水戏，仙舟如龙旌曳翠。羽盖晴翻橘柚香，
玉笙夜送芙蓉醉。归帆平静君无劳，还从下下上高高。

   卷485_40 【秋夜闻郑山人弹楚妃怨】鲍溶
明月摇落夜，深堂清净弦。中间楚妃奏，十指哀婵娟。
寥寥夜含风，荡荡意如泉。寂寞物无象，依稀语空烟。
旅人多西望，客雁难南前。由来感神事，岂为无情传。
容华能几时，不再来者年。此夕河汉上，双星含凄然。

   卷485_53 【禅定寺经院】鲍溶
莲华不朽寺，雕刻满山根。石汗知天雨，金泥落圣言。
思量施金客，千古独消魂。

   卷485_54 【范真传侍御累有寄，因奉酬十首】鲍溶
昨日新花红满眼，今朝美酒绿留人。
更宜明月含芳露，凭杖萧郎夜赏春。
白雪翦花朱蜡蒂，折花传笑惜春人。
请君白日留明日，一醉春光莫厌频。
云髻凤文细，对君歌少年。万金酬一顾，可惜十千钱。
玉管倾杯乐，春园斗草情。野花无限意，处处逐人行。
闻道中山酒，一杯千日醒。黄莺似传语，劝酒太叮咛。
红袂歌声起，因君始得闻。黄昏小垂手，与我驻浮云。
相劝醉年华，莫醒春日斜。春风宛陵道，万里晋阳花。
碧绿草萦堤，红蓝花满溪。愿君常践蹋，莫使暗萋萋。
萋萋巫峡云，楚客莫留恩。岁久晋阳道，谁能向太原。
岁酒劝屠苏，楚声山鹧鸪。春风入君意，千日不须臾。

    卷486_1 【越女词】鲍溶
越女芙蓉妆，浣纱清浅水。忽惊春心晓，不敢思君子。
君子纵我思，宁来浣溪里。

   卷486_15 【温泉宫】鲍溶
忆昔开元天地平，武皇十月幸华清。山蒸阴火云三素，
日落温泉鸡一鸣。彩羽鸟仙歌不死，翠霓童妾舞长生。
仍闻老叟垂黄发，犹说龙髯缥缈情。

   卷486_22 【隋宫】鲍溶
柳塘烟起日西斜，竹浦风回雁弄沙。
炀帝春游古城在，坏宫芳草满人家。

   卷486_26 【读史】鲍溶
鬼书报秦亡，天地亦云闭。赤龙吟大野，老母哭白帝。
苍苍无白日，项氏徒先济。六合已姓刘，鸿门事难制。
坑降嬴政在，衣锦人望替。宿昔见汉兵，龙蛇满旌棨。
始矜山可拔，终叹骓不逝。区区亚父心，未究天人际。
萧张马无汗，盛业垂千世。

   卷486_38 【归雁】鲍溶
南国春早暖，渚蒲正月生。东风吹雁心，上下和乐声。
绕水半空去，拂云偕相迎。如防失群怨，预有侵夜惊。
渺邈天外影，支离塞中莺。自顾摧颓羽，偏感南北情。
乍甘烟雾劳，不顾龙沙荣。虽乐未归意，终不能自鸣。
喜去春月满，归来秋风清。啼馀碧窗梦，望断阴山行。
不及瑶wG燕，寄身金宫楹。

   卷486_43 【得储道士书】鲍溶
婵娟春尽暮心秋，邻里同年半白头。
为问蓬莱近消息，海波平静好东游。

   卷486_50 【赠李黯将军】鲍溶
细柳连营石堑牢，平安狼火赤星高。岩云入角雕龙爽，
寒日摇旗画兽豪。搜伏雄儿欺魍魉，射声游骑怯分毫。
圣人唯有河湟恨，寰海无虞在一劳。

   卷486_54 【寄张十七校书李仁行秀才】鲍溶
去年八月此佳辰，池上闲闲四五人。久行月影愁迷梦，
误入华光笑认春。一与清风上芸阁，再期秋雨过龙津。
今年此日何由见，蓬户萧条对病身。

   卷486_58 【期尽】鲍溶
鱼锁生衣门不开，玉筐金月共尘埃。
青山石妇千年望，雷雨曾知来不来。

   卷486_63 【寄卢给事汀吴员外丹】鲍溶
姓丁黄鹤辽东去，客倩仙翁海上人。
闻道姓名多改变，只今偕是圣朝臣。

   卷487_9 【望江中金山寺】鲍溶
一朵蓬莱在世间，梵王宫阙翠云间。
近南溪水更清浅，闻道游人未忍还。

   卷487_17 【酬王侍御】鲍溶
惭非青玉制，故以赠仙郎。希冀留书閤，提携在笔床。
讵能辉绣服，安得似芸香。所报何珍重，清明胜夜光。

   卷487_24 【读李相心中乐】鲍溶
负海狂鲸纵巨鳞，四朝天子阻时巡。谁将侯玉乖南面，
几使戎车殷左轮。久作妖星虚费日，终□天洞亦何人。
果闻丞相心中乐，上赞陶唐一万春。

   卷487_26 【和淮南李相公夷简喜平淄青回军之作】鲍溶
横笛临吹发晓军，元戎幢节拂寒云。搜山羽骑乘风引，
下濑楼船背水分。天际兽旗摇火焰，日前鱼甲动金文。
马毛不汗东方靖，行见萧何第一勋。

   卷487_34 【羽林行】鲍溶
朝出羽林宫，入参云台议。独请万里行，不奏和亲事。
君王重年少，深纳开边利。宝马雕玉鞍，一朝从万骑。
煌煌都门外，祖帐光七贵。歌钟乐行军，云物惨别地。
箫笳整部曲，幢盖动郊次。临风亲戚怀，满袖儿女泪。
行行复何赠，长剑报恩字。

   卷487_39 【采葛行】鲍溶
春溪几回葛花黄，黄麝引子山山香。蛮女不惜手足损，
钩刀一一牵柔长。葛丝茸茸春雪体，深涧择泉清处洗。
殷勤十指蚕吐丝，当窗袅袅声高机。织成一尺无一两，
供进天子五月衣。水精夏殿开凉户，冰山绕座犹难御。
衣亲玉体又何如，杳然独对秋风曙。镜湖女儿嫁鲛人，
鲛绡逼肖也不分。吴中角簟泛清水，摇曳胜被三素云。
自兹贡荐无人惜，那敢更争龙手迹。蛮女将来海市头，
卖与岭南贫估客。

   卷489_2 【坊州按狱】舒元舆
中部接戎塞，顽山四周遭。风冷木长瘦，石硗人亦劳。
牧守苟怀仁，痒之时为搔。其爱如赤子，始得无啼号。
奈何贪狼心，润屋沉脂膏。攫搏如猛虎，吞噬若狂獒。
山秃逾高采，水穷益深捞。龟鱼既绝迹，鹿兔无遗毛。
氓苦税外缗，吏忧笑中刀。大君明四目，烛之洞秋毫。
眷兹一州命，虑齐坠波涛。临轩诏小臣，汝往穷贪饕。
分明举公法，为我缓穷骚。小臣诚小心，奉命如煎熬。
饮冰不待夕，驱马凌晨皋。及此督簿书，游词出狴牢。
门墙见狼狈，案牍闻腥臊。探情与之言，变态如奸猱。
真非既巧饰，伪意乃深韬。去恶犹农夫，稂莠须耘耨。
恢恢布疏网，罪者何由逃。自顾孱钝姿，利器非能操。
六旬始归奏，霜落秋原蒿。寄谢守土臣，努力清郡曹。
须知所甚卑，勿谓天之高。

   卷489_4 【坊州按狱苏氏庄记室二贤自鄜州走马…寂寞因成诗寄之】舒元舆
十年一相见，世俗信多岐。云雨易分散，山川长间之。
我衔凤阙恩，按狱桥山陲。君在龙骧府，掌奏羽檄词。
相去百馀里，魂梦自相驰。形容在胸臆，书札通相思。
烦君爱我深，轻车忽载脂。塞门秋色老，霜气方凝姿。
此地少平川，冈阜相参差。谁知路非远，行者多云疲。
君能犯劲风，信宿凌欹危。情亲不自倦，下马开双眉。
相对坐沉吟，屈指惊岁时。万事且莫问，一杯欣共持。
阳乌忽西倾，明蟾挂高枝。卷帘引瑶玉，灭烛临霜墀。
中庭有疏芦，淅淅闻风吹。长河卷云色，凝碧无瑕疵。
一言开我怀，旷然澹希夷。悠悠夜方永，冷思偏相宜。
眉睫无他人，与君闲解题。陶然叩寂寞，再请吟清诗。
得意且忘言，何况竹与丝。顷刻过三夕，起坐轻四肢。
明朝告行去，惨然还别离。出门送君去，君马扬金羁。
回来坐空堂，寂寞无人知。重重碧云合，何处寻佳期。

   卷491_15 【送王秀才谒池州吴都督】王初
池阳去去跃雕鞍，十里长亭百草干。衣袂障风金镂细，
剑光横雪玉龙寒。晴郊别岸乡魂断，晓树啼乌客梦残。
南馆星郎东道主，摇鞭休问路行难。

   卷491_16 【青帝】王初
青帝邀春隔岁还，月娥孀独夜漫漫。韩凭舞羽身犹在，
素女商弦调未残。终古兰岩栖偶鹤，从来玉谷有离鸾。
几时幽恨飘然断，共待天池一水干。

   卷491_20 【立春后作】王初
东君珂佩响珊珊，青驭多时下九关。
方信玉霄千万里，春风犹未到人间。

   卷491_24 【送陈校勘入宿】王初
日落风回卷碧霓，芳蓬一夜拆龙泥。
银台级级连清汉，桂子香浓月杵低。

   卷491_28 【雪霁】王初
星榆叶叶昼离披，云粉千重凝不飞。
昆玉楼台珠树密，夜来谁向月中归。

   卷491_33 【赋得花藤药合寄颍阴故人】朱昼
藤生南海滨，引蔓青且长。剪削为花枝，何人无文章。
非才亦有心，割骨闻馀芳。繁叶落何处，孤贞在中央。
愿盛黄金膏，寄与青眼郎。路远莫知意，水深天苍苍。

   卷492_2 【久雨】殷尧藩
云影蔽遥空，无端淡复浓。两旬绵密雨，二月似深冬。
诗酒从教数，帘帏一任重。孰知春有地，微露小桃红。

   卷492_19 【宫词】殷尧藩
悄悄深宫不见人，倚阑惟见石麒麟。芙蓉帐冷愁长夜，
翡翠帘垂隔小春。天远难通青鸟信，风寒欲动锦花茵。
夜深怕有羊车过，自起笼灯看雪纹。

   卷492_47 【送刘禹锡侍御出刺连州】殷尧藩
遐荒迢递五羊城，归兴浓消客里情。家近似忘山路险，
土甘殊觉瘴烟轻。梅花清入罗浮梦，荔子红分广海程。
此去定知偿隐趣，石田春雨读书耕。

   卷492_69 【夜过洞庭】殷尧藩
笙歌只解闹花天，谁是敲冰掉小船。
为觅潇湘幽隐处，夜深载月听鸣泉。

   卷492_77 【潭州席上赠舞柘枝妓】殷尧藩
姑苏太守青娥女，流落长沙舞柘枝。
坐满绣衣皆不识，可怜红脸泪双垂。

   卷493_3 【五月六日，发石头城，步望前船，示舍弟兼寄侯郎】沈亚之
客子去淮阳，逶迤别梦长。水关开夜锁，雾棹起晨凉。
烟月期同赏，风波勿异行。隐山曾撼橹，转濑指遥樯。
蒲叶吴刀绿，筠筒楚粽香。因书报惠远，为我忆檀郎。

   卷493_5 【春色满皇州】沈亚之
何处春辉好，偏宜在雍州。花明夹城道，柳暗曲江头。
风软游丝重，光融瑞气浮。斗鸡怜短草，乳燕傍高楼。
绣毂盈香陌，新泉溢御沟。回看日欲暮，还骑似川流。

   卷493_23 【文祝延二阕】沈亚之
闽山之杭杭兮水堋堋，吞荒抱大兮香叠层。
腾气清浑兮朝昏，神生其中兮宅幽凝。居如山兮惠如水，
处端卓兮赴下而忘鄙。集人之祈兮从人之所市，
攀清明兮叩仿佛。我民清兮期吉日，愿听诚兮陈所当。
侯临我兮恩如光，照导兮天覆。惠流吾兮乐且康，
恭闻侯兮饮食失常。民萦忧兮心苦疮，饱我之饥兮侯由有谷。
神有泽兮宜荫沃，脱侯之恙兮归侯之多福。
群卑勤之恭洁兮，鉴贞盟乎山竹。（右一阕为祈神）。
兕载吹兮音咿咿，铜铙呶兮睋呼眓睢。樟之盖兮麓下，
云垂幄兮为帷。合吾民兮将安，维吾侯之康兮乐欣。
肴盘列兮答神，神摆渔篁兮降拂窣窣。
右持妓兮左夫人，态修邃兮佻眇。调丹含琼兮瑳佳笑，
馨炮膻燔兮溢按豆。爵盎无虚兮果摭杂佑，
秋云清醉兮流融光。巫裾旋兮觋袖翔，
瞪虚凝兮览回杨。语神欢兮酒云央，望吾侯兮遵赏事。
朝马驾兮搦宝辔，千弭函弦兮森道骑。吾何乐兮神轩，
维侯之康兮居游自遂。（右一阕为酬神）。

   卷494_12 【惜花】施肩吾
落尽万株红，无人解系风。今朝芳径里，惆怅锦机空。

   卷494_16 【幼女词】施肩吾
幼女才六岁，未知巧与拙。向夜在堂前，学人拜新月。

   卷494_25 【乞巧词】施肩吾
乞巧望星河，双双并绮罗。不嫌针眼小，只道月明多。

   卷494_32 【宿南一上人山房】施肩吾
窗牖月色多，坐卧禅心静。青鬼来试人，夜深弄灯影。

   卷494_54 【春日美新绿词】施肩吾
前日萌芽小于粟，今朝草树色已足。
天公不语能运为，驱遣羲和染新绿。

   卷494_63 【戏咏榆荚】施肩吾
风吹榆钱落如雨，绕林绕屋来不住。
知尔不堪还酒家，漫教夷甫无行处。

   卷494_64 【寄李补阙】施肩吾
苍生应怪君起迟，蒲轮重辗嵩阳道。
功成名遂来不及，三十六峰仙鹤老。

   卷494_69 【玩新桃花】施肩吾
几叹红桃开未得，忽惊造化新装饰。
一种同沾荣盛时，偏荷清光借颜色。

   卷494_87 【临水亭】施肩吾
只怪素亭黏黛色，溪烟为我染莓苔。
欲知源上春风起，看取桃花逐水来。

   卷494_117 【山居乐】施肩吾
鸾鹤每于松下见，笙歌常向坐中闻。
手持十节龙头杖，不指虚空即指云。

   卷494_121 【折柳枝】施肩吾
伤见路边杨柳春，一重折尽一重新。
今年还折去年处，不送去年离别人。

   卷494_168 【遇越州贺仲宣】施肩吾
君在镜湖西畔住，四明山下莫经春。
门前几个采莲女，欲泊莲舟无主人。

   卷494_177 【赠仙子】施肩吾
欲令雪貌带红芳，更取金瓶泻玉浆。
凤管鹤声来未足，懒眠秋月忆萧郎。

   卷495_10 【答萧建】费冠卿
自地上青峰，悬崖一万重。践危频侧足，登堑半齐胸。
飞狖啼攀桂，游人喘倚松。入林寒z9々，近瀑雨濛濛。
径滑石棱上，寺开山掌中。幡花扑净地，台殿印晴空。
胜境层层别，高僧院院逢。泉鱼候洗钵，老玃戏撞钟。
外户凭云掩，中厨课水舂。搜泥时和面，拾橡半添穜。
渡壑缘槎险，持灯入洞穷。夹天开壁峭，透石蹙波雄。
润蔼清无土，潭深碧有龙。畬田一片净，谷树万株浓。
野客登临惯，山房幽寂同。寒炉树根火，夏牖竹稍风。
边鄙筹贤相，黔黎托圣躬。君能弃名利，岁晏一相从。

   卷496_9 【送贾谟赴共城营田】姚合
上国羞长选，戎装贵所从。山田依法种，兵食及时供。
水气诗书软，岚烟笔砚浓。几时无事扰，相见得从容。

   卷496_11 【送顾非熊下第归越】姚合
失意寻归路，亲知不复过。家山去城远，日月在船多。
楚塞数逢雁，浙江长有波。秋风别乡老，还听鹿鸣歌。

   卷496_25 【送僧】姚合
人间扰扰唯闲事，自见高人只有诗。
寂寞嵩峰云外寺，常多梦里过斋时。
城中听得新经论，却过关东说向人。
旧国门徒终日望，见时应是见真身。

   卷496_35 【送殷尧藩侍御游山南】姚合
诗境西南好，秋深昼夜蛩。人家连水影，驿路在山峰。
谷静云生石，天寒雪覆松。我为公府系，不得此相从。

   卷496_44 【送洛阳张员外】姚合
饯客未归城，东来驺骑迎。千山嵩岳峭，百县洛阳清。
朔雁和云度，川风吹雨晴。藓庭公事暇，应只独吟行。

   卷496_46 【送王龟处士】姚合
送客客为谁，朱门处士稀。唯修曾子行，不著老莱衣。
古寺随僧饭，空林共鸟归。壶中驻年药，烧得献庭闱。

   卷496_54 【送张宗原】姚合
东门送客道，春色如死灰。一客失意行，十客颜色低。
住者既无家，去者又非归。穷愁一成疾，百药不可治。
子贤我且愚，命分不合齐。谁开蹇踬门，日日同游栖。
子行何所之，切切食与衣。谁能买仁义，令子无寒饥。
野田不生草，四向生路岐。士人甚商贾，终日须东西。
鸿雁春北去，秋风复南飞。勉君向前路，无失相见期。

   卷496_63 【送僧默然】姚合
出家侍母前，至孝自通禅。伏日江头别，秋风樯下眠。
鸟声猿更促，石色树相连。此路多如此，师行亦有缘。

   卷497_3 【寄杨茂卿校书】姚合
去年别君时，同宿黎阳城。黄河冻欲合，船入冰罅行。
君为使滑州，我来西入京。丈夫不泣别，旁人叹无情。
到京就省试，落籍先有名。惭辱乡荐书，忽欲自受刑。
还家岂无路，羞为路人轻。决心住城中，百败望一成。
腐草众所弃，犹能化为萤。岂我愚暗身，终久不发明。
所悲道路长，亲爱难合并。还如舟与车，奔走各异程。
耳目甚短狭，背面若聋盲。安得学白日，远见君仪形。

   卷497_12 【冬夜书事寄两省阁老】姚合
天寒渐觉雁声疏，新月微微玉漏初。海峤只宜今日去，
故乡已过十年馀。发稀岂易胜玄冕，眼暗应难写谏书。
阁下群公尽高思，谁能携酒访贫居。

   卷497_37 【寄嵩岳程光范】姚合
相别何容易，相逢便岁年。客来嫌路远，谁得到君边。
岳色鸟啼里，钟声竹影前。只应访支遁，时得话诗篇。

   卷497_42 【寄元绪上人】姚合
石窗紫藓墙，此世此清凉。研露题诗洁，消冰煮茗香。
闲云春影薄，孤磬夜声长。何计休为吏，从师老草堂。

   卷497_71 【寄主客刘员外（禹锡）】姚合
蝉稀虫唧唧，露重思悠悠。静者多便夜，豪家不见秋。
同归方欲就，微恙几时瘳。今日沧江上，何人理钓舟。

   卷497_74 【寄李馀卧疾】姚合
穷节弥惨栗，我讵自云乐。伊人婴疾恙，所对唯苦药。
寂寞行稍稀，清羸餐自薄。幽斋外浮事，梦寐亦简略。
雪户掩复明，风帘卷还落。方持数杯酒，勉子同斟酌。

   卷497_75 【寄白石师（师无名，常居白石谷中，因为号）】姚合
白石师何在，师禅白石中。无情云可比，不食鸟难同。
屦下苍苔雪，龛前瀑布风。相寻未有计，只是礼虚空。

   卷498_6 【闲居】姚合
不自识疏鄙，终年住在城。过门无马迹，满宅是蝉声。
带病吟虽苦，休官梦已清。何当学禅观，依止古先生。

   卷498_54 【苦雨】姚合
江昏山半晴，南阻绝人行。葭菼连云色，松杉共雨声。
早秋仍燕舞，深夜更鼍鸣。为报迷津客，讹言未可轻。

   卷499_5 【题金州西园九首·松坛】姚合
盘盘松上盖，下覆青石坛。月中零露垂，日出露尚漙。
山翁称绝境，海桥无所观。

   卷499_14 【杏溪十首·石潭】姚合
晓向潭上行，夕就潭边宿。清冷无波澜，潎潎鱼相逐。
钓翁坐不起，见我往来熟。

   卷499_15 【杏溪十首·溪路】姚合
此路何潇洒，永无公卿迹。日日多往来，藜杖与桑屐。
路边何所有，磊磊青渌石。

   卷499_16 【杏溪十首·望江峰】姚合
念昔有此峰，在彼江陵先。举世未能知，愚亦望同贤。
我来心益闷，欲上天公笺。

   卷499_29 【买太湖石】姚合
我尝游太湖，爱石青嵯峨。波澜取不得，自后长咨嗟。
奇哉卖石翁，不傍豪贵家。负石听苦吟，虽贫亦来过。
贵我辨识精，取价复不多。比之昔所见，珍怪颇更加。
背面淙注痕，孔隙若琢磨。水称至柔物，湖乃生壮波。
或云此天生，嵌空亦非他。气质偶不合，如地生江河。
置之书房前，晓雾常纷罗。碧光入四邻，墙壁难蔽遮。
客来谓我宅，忽若岩之阿。

   卷500_13 【过灵泉寺】姚合
偶寻灵迹去，幽径入氲氛。转壑惊飞鸟，穿山踏乱云。
水从岩下落，溪向寺前分。释子游何处，空堂日渐曛。

   卷501_2 【和高谏议蒙兼宾客时入翰苑】姚合
兼秩恩归第一流，时寻仙路向瀛洲。钟声迢递银河晓，
林色葱笼玉露秋。紫殿讲筵邻御座，青宫宾榻入龙楼。
从来共结归山侣，今日多应独自休。

   卷501_15 【和李十二舍人、裴四二舍人两阁老酬白少傅见寄】姚合
罢草王言星岁久，嵩高山色日相亲。萧条雨夜吟连晓，
撩乱花时看尽春。此世逍遥应独得，古来闲散有谁邻。
林中长老呼居士，天下书生仰达人。酒挈数瓶杯亦阔，
诗成千首语皆新。纶闱并命诚宜贺，不念衰年寄上频。

   卷501_34 【酬令狐郎中见寄】姚合
昨是儿童今是翁，人间日月急如风。
常闻欲向沧江去，除我无人与子同。

   卷501_39 【酬万年张郎中见寄】姚合
贡籍常同府，周行今一时。谏曹诚已忝，京邑岂相宜。
黑发年来尽，沧江归去迟。何时得携手，林下静吟诗。

   卷501_40 【酬光禄田卿六韵见寄】姚合
以病辞朝谒，迂疏种药翁。心弥念鱼鸟，诏遣理兵戎。
绕户旌旗影，吹人鼓角风。雪晴嵩岳顶，树老陕城宫。
莅职才微薄，归山路未通。名卿诗句峭，诮我在关东。

   卷501_44 【谢汾州田大夫寄茸毡葡萄】姚合
筐封紫葡萄，筒卷白茸毛。卧暖身应健，含消齿免劳。
衾衣疏不称，梨栗鄙难高。晓起题诗报，寒澌满笔毫。

   卷501_60 【奉和门下相公雨中寄裴给事】姚合
晓起闲看雨，垂檐自滴阶。风清想林壑，云湿似江淮。
石信浮沤重，泥从积藓埋。气消浓酒力，心助独吟怀。
飒飒通琴韵，萧萧静竹斋。彩毫无限思，念与夕郎乖。

   卷502_2 【和王郎中召看牡丹】姚合
葩叠萼相重，烧栏复照空。妍姿朝景里，醉艳晚烟中。
乍怪霞临砌，还疑烛出笼。绕行惊地赤，移坐觉衣红。
殷丽开繁朵，香浓发几丛。裁绡样岂似，染茜色宁同。
嫩畏人看损，鲜愁日炙融。婵娟涵宿露，烂熳抵春风。
纵赏襟情合，闲吟景思通。客来归尽懒，莺恋语无穷。
万物珍那比，千金买不充。如今难更有，纵有在仙宫。

   卷502_8 【郡中冬夜闻蛩】姚合
秋蛩声尚在，切切起苍苔。久是忘情者，今还有事来。
微霜风稍静，圆月雾初开。此思谁能遣，应须执酒杯。

   卷502_10 【闻蝉寄贾岛】姚合
秋来吟更苦，半咽半随风。禅客心应乱，愁人耳愿聋。
雨晴烟树里，日晚古城中。远思应难尽，谁当与我同。

   卷502_15 【咏破屏风（一作章孝标诗）】姚合
时人嫌古画，倚壁不曾收。露滴胶山断，风吹绢海秋。
残雪飞屋里，片水落床头。尚胜凡花鸟，君能补缀不。

   卷502_26 【庄恪太子挽词二首】姚合
晓漏启严城，宫臣缟素行。灵仪先卤簿，新谥在铭旌。
云晦郊原色，风连霰雪声。凄凉望苑路，春草即应生。
寒日青宫闭，玄堂渭水滨。华夷笺乍绝，凶吉礼空新。
薤露歌连哭，泉扉夜作晨。吹笙今一去，千古在逡巡。

   卷502_43 【崔少卿鹤】姚合
入门石径半高低，闲处无非是药畦。
致得仙禽无去意，花间舞罢洞中栖。

   卷502_47 【杏园】姚合
江头数顷杏花开，车马争先尽此来。
欲待无人连夜看，黄昏树树满尘埃。

   卷503_10 【送省己上人归太原】周贺
惜别听边漏，窗灯落烬重。寒僧回绝塞，夕雪下穷冬。
出定闻残角，休兵见坏锋。何年更来此，老却倚阶松。

   卷503_15 【赠胡僧】周贺
瘦形无血色，草屦著行穿。闲话似持咒，不眠同坐禅。
背经来汉地，袒膊过冬天。情性人难会，游方应信缘。

   卷503_32 【赠皎然上人】周贺
竹庭瓶水新，深称北窗人。讲罢见黄叶，诗成寻旧邻。
锡阴迷坐石，池影露斋身。苦作南行约，劳生始问津。

   卷503_33 【春日山居寄友人】周贺
春居无俗喧，时立涧前村。路远少来客，山深多过猿。
带岩松色老，临水杏花繁。除忆文流外，何人更可言。

   卷503_46 【玉芝观王道士（一作章道士房）】周贺
四面杉萝合，空堂画老仙。蠹根停雪水，曲角积茶烟。
道至心极尽，宵晴瑟韵全。暂来还又去，未得坐经年。

   卷503_52 【赠王道士】周贺
药力资苍鬓，应非旧日身。一为嵩岳客，几葬洛阳人。
石缝瓢探水，云根斧斫薪。关西来往路，谁得水银银。

   卷503_53 【冬日山居思乡】周贺
大野始严凝，云天晓色澄。树寒稀宿鸟，山迥少来僧。
背日收窗雪，开炉释砚冰。忽然归故国，孤想寓西陵。

   卷503_57 【春日重至南徐旧居】周贺
绿水阴空院，春深喜再来。独眠从草长，留酒看花开。
过雨还山出，向风孤鸟回。忽思秋夕事，云物却悠哉。

   卷503_59 【长安送人（一作送乡人）】周贺
上国多离别，年年渭水滨。空将未归意，说向欲行人。
雁度池塘月，山连井邑春。临岐惜分手，日暮一沾巾。

   卷503_62 【晚题江馆（一作晚秋江馆书事寄姚郎中）】周贺
病寄曲江居带城，傍门孤柳一蝉鸣。澄波月上见鱼掷，
晚径叶多闻犬行。越岛夜无侵阁色，寺钟凉有隔原声。
故园尽卖休官去，潮水秋来空自平。

   卷503_65 【赠神遘上人】周贺
草履蒲团山意存，坐看庭木长桐孙。行斋罢讲仍香气，
布褐离床带雨痕。夏满寻医还出寺，晴来晒疏暂开门。
道情淡薄闲愁尽，霜色何因入鬓根。

   卷503_66 【赠道人（一作赠李道士）】周贺
布褐高眠石窦春，迸泉多溅黑纱巾。摇头说易当朝客，
落手围棋对俗人。自算天年穷甲子，谁同雨夜守庚申。
拟归太华何时去，他日相寻乞药银。

   卷503_67 【赠厉玄侍御】周贺
山松径与瀑泉通，巾舄行吟想越中。塞雁去经华顶末，
乡僧来自海涛东。关分河汉秋钟绝，露滴弥猴夜岳空。
抱疾因寻周柱史，杜陵寒叶落无穷。

   卷503_89 【宿李枢书斋】周贺
小斋经暮雨，四面绝纤埃。眠客闻风觉，飞虫入烛来。
夜凉书读遍，月正户全开。住远稀相见，留连宿始回。

    卷504_1 【泊灵溪馆】郑巢
孤吟疏雨绝，荒馆乱峰前。晓鹭栖危石，秋萍满败船。
溜从华顶落，树与赤城连。已有求闲意，相期在暮年。

   卷504_13 【送人南游】郑巢
南京路悄然，欹石漱流泉。远寺寒云外，扬帆暑雨前。
雁行回晓岫，蜃色上湖田。更想清吟处，多同隐者眠。

   卷505_31 【天门街西观荣王聘妃（荣王，宪宗幼子）】张光朝
仙媛来朱邸，名山出紫微。三周初展义，百两遂言归。
郑国通梁苑，天津接帝畿。桥成乌鹊助，盖转凤凰飞。
霜仗迎秋色，星缸满夜辉。从兹磐石固，应为得贤妃。

   卷506_21 【和滕迈先辈伤马】章孝标
浮云变化失龙儿，始忆嘶风喷沫时。蹄想尘中翻碧玉，
尾休烟里掉青丝。曾同客舍吞饥渴，久共名场踏嶮巇。
今日枥前兴一叹，不关行李乏金羁。

   卷506_53 【初及第归酬孟元翊见赠】章孝标
六年衣破帝城尘，一日天池水脱鳞。未有片言惊后辈，
不无惭色见同人。每登公宴思来日，渐听乡音认本身。
何幸致诗相慰贺，东归花发杏桃春。

   卷507_5 【日暖万年枝】蒋防
新阳归上苑，嘉树独含妍。散漫添和气，曈曨卷曙烟。
流辉宜圣日，接影贵芳年。自与恩光近，那关煦妪偏。
结根诚得地，表寿愿符天。谁道凌寒质，从兹不暧然。

   卷508_9 【长安秋思（一作白纻歌）】陈标
吴女秋机织曙霜，冰蚕吐丝月盈筐。金刀玉指裁缝促，
水殿花楼弦管长。舞袖慢移凝瑞雪，歌尘微动避雕梁。
唯愁陌上芳菲度，狼藉风池荷叶黄。

   卷508_12 【寄友人】陈标
杜甫在时贪入蜀，孟郊生处却归秦。
如今始会麻姑意，借问山川与后人。

   卷508_31 【闻高侍御卒贬所】李敬方
西京高院长，直气似吾徒。走马论边备，飞声感庙谟。
官移人未察，身没事多符。寂寞他年后，名编野史无。

   卷508_44 【絷白马诗上薛仆射】平曾
白马披鬃练一团，今朝被绊欲行难。雪中放去空留迹，
月下牵来只见鞍。向北长鸣天外远，临风斜控耳边寒。
自知毛骨还应异，更请孙阳仔细看。

   卷509_2 【经杭州】顾非熊
郡郭绕江濆，人家近白云。晚涛临槛看，夜橹隔城闻。
浦转山初尽，虹斜雨未分。有谁知我意，心绪逐鸥群。

   卷509_11 【送杭州姚员外】顾非熊
浙江江上郡，杨柳到时春。堑起背城雁，帆分向海人。
峤云侵寺吐，汀月隔楼新。静理更何事，还应咏白蘋。

   卷509_38 【下第后寄高山人】顾非熊
我家堂屋前，仰视大茅巅。潭静鸟声异，地寒松色鲜。
人眠瓮牖月，鹿饮竹门泉。多愧邻高隐，无成又一年。

   卷509_40 【送信州卢员外兼寄薛员外】顾非熊
五马弋阳行，分忧出禁城。粉闱移席近，茜旆越疆行。
德茂荣方渐，仁深瑞必呈。疲甿复何幸，前政已残声。

   卷509_52 【长安清明言怀】顾非熊
明时帝里遇清明，还逐游人出禁城。九陌芳菲莺自啭，
万家车马雨初晴。客中下第逢今日，愁里看花厌此生。
春色来年谁是主，不堪憔悴更无成。

   卷509_59 【关山月】顾非熊
海上清光发，边营照转凄。深闺此宵梦，带月过辽西。

   卷509_62 【登楼】顾非熊
登楼一南望，淮树楚山连。见雁无书寄，归吴定此年。

   卷509_69 【途次怀归】顾非熊
陇头禾偃乳乌飞，兀倚征鞍倍忆归。
正值江南新酿熟，可容闲却老莱衣。

   卷510_11 【雁门太守行】张祜
城头月没霜如水，趚趚踏沙人似鬼。灯前拭泪试香裘，
长引一声残漏子。驼囊泻酒酒一杯，前头滴血心不回。
闺中年少妻莫哀，鱼金虎竹天上来，雁门山边骨成灰。

   卷510_19 【酬郑模司直见寄】张祜
故人沧海曲，聊复话平生。喜是狂奴态，羞为老婢声。
宦途终日薄，身事长年轻。犹赖书千卷，长随一棹行。

   卷510_21 【送沈下贤谪尉南康】张祜
秋风江上草，先是客心摧。万里故人去，一行新雁来。
山高云绪断，浦迥日波颓。莫怪南康远，相思不可裁。

   卷510_39 【途中逢李道实游蔡州】张祜
征马汉江头，逢君上蔡游。野桥经亥市，山路过申州。
僻地人行涩，荒林虎迹稠。殷勤话新守，生物赖诸侯。

   卷510_42 【赠贞固上人】张祜
南国披僧籍，高标一道林。律仪精毡布，真行正吞针。
掇火身潜起，焚香口旋吟。非论坐中社，余亦旧知音。

   卷510_45 【寄灵澈上人】张祜
老僧何处寺，秋梦绕江滨。独树月中鹤，孤舟云外人。
荣华长指幻，衰病久观身。应笑无成者，沧洲垂一轮。

   卷510_49 【寄迁客】张祜
万里南迁客，辛勤岭路遥。溪行防水弩，野店避山魈。
瘴海须求药，贪泉莫举瓢。但能坚志义，白日甚昭昭。

   卷510_73 【贵池道中作】张祜
羸骖驱野岸，山远路盘盘。清露月华晓，碧江星影寒。
离群徒长泣，去国自加餐。霄汉宁无旧，相哀自语端。

   卷510_79 【吴宫曲】张祜
日下苑西宫，花飘香径红。玉钗斜白燕，罗带弄青虫。
皓齿初含雪，柔枝欲断风。可怜倾国艳，谁信女为戎。

   卷510_81 【哭汴州陆大夫】张祜
利剑太坚操，何妨拔一毛。冤深陆机雾，愤积伍员涛。
直道非无验，明时不录劳。谁当青史上，卒为显词褒。

   卷510_91 【题陆敦礼山居伏牛潭】张祜
伏牛真怪事，馀胜几人谙。日彩沉青壁，烟容静碧潭。
泛心何虑冷，漱齿讵忘甘。幸挈壶中物，期君正兴酣。

   卷510_94 【筝】张祜
绰绰下云烟，微收皓腕鲜。夜风生碧柱，春水咽红弦。
翠佩轻犹触，莺枝涩未迁。芳音何更妙，清月共婵娟。

   卷510_106 【题平望驿】张祜
一派吴兴水，西来此驿分。路遥经几日，身去是孤云。
雨气朝忙蚁，雷声夜聚蚊。何堪秋草色，到处重离群。

   卷510_112 【答僧赠柱杖】张祜
千回掌上横，珍重远方情。客问何人与，闽僧寄一茎。
画空疑未决，卓地计初成。幸以文堪采，扶持力不轻。

   卷510_116 【题造微禅师院】张祜
夜香闻偈后，岑寂掩双扉。照竹灯和雪，穿云月到衣。
草堂疏磬断，江寺故人稀。唯忆江南雨，春风独鸟归。

   卷510_124 【石头城寺】张祜
山势抱烟光，重门突兀傍。连檐金像阁，半壁石龛廊。
碧树丛高顶，清池占下方。徒悲宦游意，尽日老僧房。

   卷510_141 【题道光上人山院】张祜
真僧上方界，山路正岩岩。地僻泉长冷，亭香草不凡。
火田生白菌，烟岫老青杉。尽日唯山水，当知律行严。

   卷510_151 【题小松】张祜
何处劚云烟，新移此馆前。碧姿尘不染，清影露长鲜。
耸地心才直，凌云操未全。可悲人自老，何日是千年。

   卷511_10 【忆游天台寄道流】张祜
忆昨天台到赤城，几朝仙籁耳中生。云龙出水风声过，
海鹤鸣皋日色清。石笋半山移步险，桂花当洞拂衣轻。
今来尽是人间梦，刘阮茫茫何处行。

   卷511_17 【寄献萧相公】张祜
东去江干是胜游，鼎湖兴望不堪愁。谢安近日违朝旨，
傅说当时允帝求。暂向聊城飞一箭，长为沧海系扁舟。
分明此事无人见，白首相看未肯休。

   卷511_18 【哭京兆庞尹】张祜
扬子江头昔共迷，一为京兆隔云泥。故人昨日同时吊，
旧马今朝别处嘶。向壁愁眉无复画，扶床稚齿已能啼。
也知世路名堪贵，谁信庄周论物齐。

   卷511_26 【高闲上人】张祜
座上辞安国，禅房恋沃州。道心黄叶老，诗思碧云秋。
卷轴朝廷饯，书函内库收。陶欣入社叟，生怯论经俦。
日色屏初揭，风声笔未休。长波溢海岸，大点出嵩丘。
不绝羲之法，难穷智永流。殷勤一笺在，留著看银钩。

   卷511_27 【题灵隐寺师一上人十韵】张祜
八十空门子，深山土木骸。片衣闲自衲，单食老长斋。
道性终能遣，人情少不乖。樔枸居上院，薜荔俯层阶。
洗钵前临水，窥门外有柴。朗吟挥竹拂，高楫曳芒鞋。
迸笋斜穿坞，飞泉下喷崖。种花忻土润，拨石虑沙埋。
旧往师招隐，初临我咏怀。何当缘兴玩，更为表新牌。

   卷511_35 【墙头花二首】张祜
蟋蟀鸣洞房，梧桐落金井。为君裁舞衣，天寒剪刀冷。
妾有罗衣裳，秦王在时作。为舞春风多，秋来不堪著。

   卷511_37 【白鼻騧】张祜
为底胡姬酒，长来白鼻騧。摘莲抛水上，郎意在浮花。

   卷511_52 【梦江南】张祜
行吟洞庭句，不见洞庭人。尽日碧江梦，江南红树春。

   卷511_58 【书愤】张祜
三十未封侯，颠狂遍九州。平生镆铘剑，不报小人雠。

   卷511_73 【大酺乐二首】张祜
车驾东来值太平，大酺三日洛阳城。
小儿一伎竿头绝，天下传呼万岁声。
紫陌酺归日欲斜，红尘开路薛王家。
双鬟笑说楼前鼓，两仗争轮好落花。
   卷511_74
凝碧池边敛翠眉，景阳楼下绾青丝。
那胜妃子朝元阁，玉手和烟弄一枝。

   卷511_95 【听崔莒侍御叶家歌】张祜
宛罗重縠起歌筵，活凤生花动碧烟。
一声唱断无人和，触破秋云直上天。

   卷511_101 【邮亭残花（一作平原路上题邮亭残花）】张祜
云暗山横日欲斜，邮亭下马对残花。
自从身逐征西府，每到花时不在家。

   卷511_113 【雨霖铃】张祜
雨霖铃夜却归秦，犹见张徽一曲新。
长说上皇和泪教，月明南内更无人。

   卷511_125 【题润州鹤林寺】张祜
古寺名僧多异时，道情虚遣俗情悲。
千年鹤在市朝变，来去旧山人不知。

   卷511_127 【李夫人词】张祜
延年不语望三星，莫说夫人上涕零。
争奈世间惆怅在，甘泉宫夜看图形。

   卷511_129 【过阴陵】张祜
壮士凄惶到山下，行人惆怅上山头。
生前此路已迷失，寂寞孤魂何处游。

   卷511_134 【杨花】张祜
散乱随风处处匀，庭前几日雪花新。
无端惹著潘郎鬓，惊杀绿窗红粉人。

   卷511_142 【题朱兵曹山居】张祜
朱氏西斋万卷书，水门山阔自高疏。
我来穿穴非无意，愿向君家作壁鱼。

   卷511_146 【题青龙寺】张祜
二十年沈沧海间，一游京国也应闲。
人人尽到求名处，独向青龙寺看山。

   卷512_6 【神光寺】欧阳衮
香刹悬青磴，飞楼界碧空。石门栖怖鸽，慈塔绕归鸿。
有法将心镜，无名属性通。从来乐幽寂，寻觅未能穷。

   卷512_7 【和项斯游头陀寺上方】欧阳衮
步入桃源里，晴花更满枝。峰回山意旷，林杳竹光迟。
远寺寻龙藏，名香发雁池。间能将远语，况及上阳时。

   卷513_5 【和邢郎中病中重阳强游乐游原】裴夷直
嘉晨令节共陶陶，风景牵情并不劳。晓日整冠兰室静，
秋原骑马菊花高。晴光一一呈金刹，诗思浸浸逼水曹。
何必销忧凭外物，只将清韵敌春醪。

   卷513_14 【席上夜别张主簿】裴夷直
红烛剪还明，绿尊添又满。不愁前路长，只畏今宵短。

   卷514_2 【宿陈处士书斋】朱庆馀
结茅当此地，下马见高情。菰叶寒塘晚，杉阴白石明。
向炉新茗色，隔雪远钟声。闲得相逢少，吟多寐不成。

   卷514_5 【送盛长史（盛随军）】朱庆馀
莫辞东路远，此别岂闲行。职处中军要，官兼上佐荣。
野亭枫叶暗，秋水藕花明。拜省期将近，孤舟促去程。

   卷514_8 【题仙游寺】朱庆馀
石抱龙堂藓石干，山遮白日寺门寒。
长松瀑布饶奇状，曾有仙人驻鹤看。

   卷514_9 【宫词】朱庆馀
寂寂花时闭院门，美人相并立琼轩。
含情欲说宫中事，鹦鹉前头不敢言。

   卷514_35 【望萧关】朱庆馀
渐见风沙暗，萧关欲到时。儿童能探火，妇女解缝旗。
川绝衔鱼鹭，林多带箭麋。暂来戎马地，不敢苦吟诗。

   卷514_45 【过苏州晓上人院】朱庆馀
夏满律当清，无中景自生。移松不避远，取石亦亲行。
经案离时少，绳床著处平。若将林下比，应只欠泉声。

   卷514_50 【题蔷薇花】朱庆馀
四面垂条密，浮阴入夏清。绿攒伤手刺，红堕断肠英。
粉著蜂须腻，光凝蝶翅明。雨中看亦好，况复值初晴。

   卷514_51 【题胡氏溪亭】朱庆馀
亭与溪相近，无时不有风。涧松生便黑，野藓看多红。
雨足秋声后，山沈夜色中。主人能守静，略与客心同。

   卷514_67 【同友人看花】朱庆馀
寻花不问春深浅，纵是残红也入诗。
每个树边行一匝，谁家园里最多时。

   卷515_32 【题开元寺】朱庆馀
西入山门十里程，粉墙书字甚分明。萧帝坏陵深虎迹，
广师遗院闭松声。长廊画剥僧形影，石壁尘昏客姓名。
何必更将空色遣，眼前人事是浮生。

   卷515_36 【送僧】朱庆馀
客行皆有为，师去是闲游。野望携金策，禅栖寄石楼。
山深松翠冷，潭静菊花秋。几处题青壁，袈裟溅瀑流。

   卷516_8 【缑山月夜闻王子晋吹笙】厉玄
缑山明月夜，岑寂隔尘氛。紫府参差曲，清宵次第闻。
韵流多入洞，声度半和云。拂竹鸾惊侣，经松鹤对群。
蟾光听处合，仙路望中分。坐惜千岩曙，遗香过汝坟。

    卷517_1 【南溪书院】杨发
茅屋住来久，山深不置门。草生垂井口，花发接篱根。
入院将雏鸟，攀萝抱子猿。曾逢异人说，风景似桃源。

   卷517_7 【山泉（一作李才江诗）】杨发
半空飞下水，势去响如雷。静彻啼猿寺，高陵坐客台。
耳同经剑阁，身若到天台。溅树吹成冻，邻祠触作灰。
深中试榔栗，浅处落莓苔。半夜重城闭，潺湲枕底来。

   卷517_10 【宿黄花馆】杨发
孤馆萧条槐叶稀，暮蝉声隔水声微。年年为客路无尽，
日日送人身未归。何处迷鸿离浦月，谁家愁妇捣霜衣。
夜深不卧帘犹卷，数点残萤入户飞。

   卷518_6 【送徐使君赴岳州】雍陶
渺渺楚江上，风旗摇去舟。马归云梦晚，猿叫洞庭秋。
别思满南渡，乡心生北楼。巴陵山水郡，应称谢公游。

   卷518_21 【送徐山人归睦州旧隐】雍陶
君在桐庐何处住，草堂应与戴家邻。初归山犬翻惊主，
久别江鸥却避人。终日欲为相逐计，临岐空羡独行身。
秋风钓艇遥相忆，七里滩西片月新。

   卷518_28 【秋居病中】雍陶
幽居悄悄何人到，落日清凉满树梢。新句有时愁里得，
古方无效病来抛。荒檐数蝶悬蛛网，空屋孤萤入燕巢。
独卧南窗秋色晚，一庭红叶掩衡茅。

   卷518_38 【和河南白尹西池北新葺水斋招赏十二韵】雍陶
二室峰前水，三川府右亭。乱流深竹径，分绕小花汀。
池角通泉脉，堂心豁地形。坐中寒瑟瑟，床下细泠泠。
雨夜思巫峡，秋朝想洞庭。千年孤镜碧，一片远天青。
鱼戏摇红尾，鸥闲退白翎。荷倾泻珠露，沙乱动金星。
藤架如纱帐，苔墙似锦屏。龙门人少到，仙棹自多停。
游忆高僧伴，吟招野客听。馀波不能惜，便欲养浮萍。

   卷518_44 【闻子规】雍陶
百鸟有啼时，子规声不歇。春寒四邻静，独叫三更月。

   卷518_51 【蝉】雍陶
高树蝉声入晚云，不唯愁我亦愁君。
何时各得身无事，每到闻时似不闻。

   卷518_61 【喜梦归】雍陶
旅馆岁阑频有梦，分明最似此宵希。
觉来莫道还无益，未得归时且当归。

   卷518_66 【病鹤】雍陶
忆得当时病未遭，身为仙驭雪为毛。
今来沙上飞无力，羞见樯乌立处高。

   卷518_67 【状春】雍陶
含春笑日花心艳，带雨牵风柳态妖。
珍重两般堪比处，醉时红脸舞时腰。

   卷518_72 【人问应举】雍陶
莫惊西上独迟回，只为衡门未有媒。
惆怅赋成身不去，一名闲事逐秋回。

   卷518_88 【送春】雍陶
勿言春尽春还至，少壮看花复几回。
今日已从愁里去，明年更莫共愁来。

   卷518_92 【哀蜀人为南蛮俘虏五章·出青溪关有迟留之意】雍陶
欲出乡关行步迟，此生无复却回时。
千冤万恨何人见，唯有空山鸟兽知。

   卷518_95 【宿石门山居】雍陶
窗灯欲灭夜愁生，萤火飞来促织鸣。
宿客几回眠又起，一溪秋水枕边声。

   卷518_100 【美人春风怨】雍陶
澹荡春风满眼来，落花飞蝶共裴回。
偏能飘散同心蒂，无那愁眉吹不开。

   卷518_108 【题等界寺二首】雍陶
吴蜀千年等界村，英雄无主岂长存。
思量往事今何在，万里山中一寺门。
两国道涂都万里，来从此地等平分。
行人竞说东西利，事不关心耳不闻。

   卷518_113 【送客二首】雍陶
与君同在少年场，知己萧条壮士伤。
可惜报恩无处所，却提孤剑过咸阳。
行人立马强盘回，别字犹含未忍开。
好去出门休落泪，不如前路早归来。

   卷518_119 【望月怀江上旧游】雍陶
往岁曾随江客船，秋风明月洞庭边。
为看今夜天如水，忆得当时水似天。

   卷518_122 【蔚州晏内遇新雪】雍陶
胡卢河畔逢秋雪，疑是风飘白鹤毛。
坐客停杯看未定，将军已湿褐花袍。

   卷518_123 【句】雍陶
古木闽州道，驱羸落照间。投村碍野水，问店隔荒山。
（见《泉州志》）

   卷519_3 【题僧院】李远
不用问汤休，何人免白头。百年如过鸟，万事尽浮沤。
别绪长牵梦，情由乱种愁。却嫌风景丽，窗外碧云秋。

   卷519_19 【过旧游见双鹤怆然有怀】李远
谢公何岁掩松楸，双鹤依然傍玉楼。朱顶巑岏荒草上，
雪毛零落小池头。蓬瀛路断君何在，云水情深我尚留。
他日若来华表上，更添多少令威愁。

   卷519_25 【吴越怀古】李远
吴越千年奈怨何，两宫清吹作樵歌。姑苏一败云无色，
范蠡长游水自波。霞拂故城疑转旆，月依荒树想嚬蛾。
行****问西施馆，江鸟寒飞碧草多。

   卷519_28 【赠咸阳李少府】李远
美貌雄才已少齐，宝书仙简两看题。金刀片片裁新锦，
玉步重重上旧梯。鹏到碧天排雾去，凤游琼树拣枝栖。
蓬瀛宴罢试回首，一望尘中路正迷。

   卷520_2 【杜秋娘诗】杜牧
京江水清滑，生女白如脂。其间杜秋者，不劳朱粉施。
老濞即山铸，后庭千双眉。秋持玉斝醉，与唱金缕衣。
濞既白首叛，秋亦红泪滋。吴江落日渡，灞岸绿杨垂。
联裾见天子，盼眄独依依。椒壁悬锦幕，镜奁蟠蛟螭。
低鬟认新宠，窈袅复融怡。月上白璧门，桂影凉参差。
金阶露新重，闲捻紫箫吹。莓苔夹城路，南苑雁初飞。
红粉羽林杖，独赐辟邪旗。归来煮豹胎，餍饫不能饴。
咸池升日庆，铜雀分香悲。雷音后车远，事往落花时。
燕禖得皇子，壮发绿緌緌。画堂授傅姆，天人亲捧持。
虎睛珠络褓，金盘犀镇帷。长杨射熊罴，武帐弄哑咿。
渐抛竹马剧，稍出舞鸡奇。崭崭整冠珮，侍宴坐瑶池。
眉宇俨图画，神秀射朝辉。一尺桐偶人，江充知自欺。
王幽茅土削，秋放故乡归。觚棱拂斗极，回首尚迟迟。
四朝三十载，似梦复疑非。潼关识旧吏，吏发已如丝。
却唤吴江渡，舟人那得知。归来四邻改，茂苑草菲菲。
清血洒不尽，仰天知问谁。寒衣一匹素，夜借邻人机。
我昨金陵过，闻之为歔欷。自古皆一贯，变化安能推。
夏姬灭两国，逃作巫臣姬。西子下姑苏，一舸逐鸱夷。
织室魏豹俘，作汉太平基。误置代籍中，两朝尊母仪。
光武绍高祖，本系生唐儿。珊瑚破高齐，作婢舂黄糜。
萧后去扬州，突厥为阏氏。女子固不定，士林亦难期。
射钩后呼父，钓翁王者师。无国要孟子，有人毁仲尼。
秦因逐客令，柄归丞相斯。安知魏齐首，见断箦中尸。
给丧蹶张辈，廊庙冠峨危。珥貂七叶贵，何妨戎虏支。
苏武却生返，邓通终死饥。主张既难测，翻覆亦其宜。
地尽有何物，天外复何之。指何为而捉，足何为而驰。
耳何为而听，目何为而窥。已身不自晓，此外何思惟。
因倾一樽酒，题作杜秋诗。愁来独长咏，聊可以自怡。

   卷520_36 【偶游石盎僧舍（宣州作）】杜牧
敬岑草浮光，句沚水解脉。益郁乍怡融，凝严忽颓坼。
梅颣暖眠酣，风绪和无力。凫浴涨汪汪，雏娇村幂幂。
落日美楼台，轻烟饰阡陌。潋绿古津远，积润苔基释。
孰谓汉陵人，来作江汀客。载笔念无能，捧筹惭所画。
任辔偶追闲，逢幽果遭适。僧语淡如云，尘事繁堪织。
今古几辈人，而我何能息。

   卷521_14 【奉和白相公圣德和平致兹休运岁终功就合咏盛…长句四韵】杜牧
行看腊破好年光，万寿南山对未央。黠戛可汗修职贡，
文思天子复河湟。应须日驭西巡狩，不假星弧北射狼。
吉甫裁诗歌盛业，一篇江汉美宣王。

   卷521_33 【送王侍御赴夏口座主幕】杜牧
君为珠履三千客，我是青衿七十徒。礼数全优知隗始，
讨论常见念回愚。黄鹤楼前春水阔，一杯还忆故人无。

   卷521_44 【独酌】杜牧
窗外正风雪，拥炉开酒缸。何如钓船雨，篷底睡秋江。

   卷521_55 【洛阳长句二首】杜牧
草色人心相与闲，是非名利有无间。桥横落照虹堪画，
树锁千门鸟自还。芝盖不来云杳杳，仙舟何处水潺潺。
君王谦让泥金事，苍翠空高万岁山。
天汉东穿白玉京，日华浮动翠光生。桥边游女珮环委，
波底上阳金碧明。月锁名园孤鹤唳，川酣秋梦凿龙声。
连昌绣岭行宫在，玉辇何时父老迎。

   卷522_2 【润州二首】杜牧
句吴亭东千里秋，放歌曾作昔年游。青苔寺里无马迹，
绿水桥边多酒楼。大抵南朝皆旷达，可怜东晋最风流。
月明更想桓伊在，一笛闻吹出塞愁。
谢脁诗中佳丽地，夫差传里水犀军。城高铁瓮横强弩，
柳暗朱楼多梦云。画角爱飘江北去，钓歌长向月中闻。
扬州尘土试回首，不惜千金借与君。

   卷522_6 【江南春绝句】杜牧
千里莺啼绿映红，水村山郭酒旗风。
南朝四百八十寺，多少楼台烟雨中。

   卷522_7 【将赴宣州留题扬州禅智寺】杜牧
故里溪头松柏双，来时尽日倚松窗。
杜陵隋苑已绝国，秋晚南游更渡江。

   卷522_9 【宣州送裴坦判官往舒州，时牧欲赴官归京】杜牧
日暖泥融雪半销，行人芳草马声骄。九华山路云遮寺，
清弋江村柳拂桥。君意如鸿高的的，我心悬旆正摇摇。
同来不得同归去，故国逢春一寂寥。

   卷522_12 【春末题池州弄水亭】杜牧
使君四十四，两佩左铜鱼。为吏非循吏，论书读底书。
晚花红艳静，高树绿阴初。亭宇清无比，溪山画不如。
嘉宾能啸咏，宫妓巧妆梳。逐日愁皆碎，随时醉有馀。
偃须求五鼎，陶只爱吾庐。趣向人皆异，贤豪莫笑渠。

   卷522_29 【题池州贵池亭】杜牧
势比凌歊宋武台，分明百里远帆开。
蜀江雪浪西江满，强半春寒去却来。

   卷522_33 【除官归京睦州雨霁】杜牧
秋半吴天霁，清凝万里光。水声侵笑语，岚翠扑衣裳。
远树疑罗帐，孤云认粉囊。溪山侵两越，时节到重阳。
顾我能甘贱，无由得自强。误曾公触尾，不敢夜循墙。
岂意笼飞鸟，还为锦帐郎。网今开傅燮，书旧识黄香。
姹女真虚语，饥儿欲一行。浅深须揭厉，休更学张纲。

   卷522_36 【题白蘋洲】杜牧
山鸟飞红带，亭薇拆紫花。溪光初透彻，秋色正清华。
静处知生乐，喧中见死夸。无多珪组累，终不负烟霞。

   卷522_44 【八月十二日得替后移居霅溪馆，因题长句四韵】杜牧
万家相庆喜秋成，处处楼台歌板声。千岁鹤归犹有恨，
一年人住岂无情。夜凉溪馆留僧话，风定苏潭看月生。
景物登临闲始见，愿为闲客此闲行。

   卷522_48 【山石榴】杜牧
似火山榴映小山，繁中能薄艳中闲。
一朵佳人玉钗上，只疑烧却翠云鬟。

   卷522_52 【独柳】杜牧
含烟一株柳，拂地摇风久。佳人不忍折，怅望回纤手。

   卷522_58 【鹭鸶】杜牧
雪衣雪发青玉觜，群捕鱼儿溪影中。
惊飞远映碧山去，一树梨花落晚风。

   卷522_80 【往年随故府吴兴公夜泊芜湖口今赴官西去…因成十六韵】杜牧
南指陵阳路，东流似昔年。重恩山未答，双鬓雪飘然。
数仞惭投迹，群公愧拍肩。驽骀蒙锦绣，尘土浴潺湲。
郭隗黄金峻，虞卿白璧鲜。貔貅环玉帐，鹦鹉破蛮笺。
极浦沈碑会，秋花落帽筵。旌旗明迥野，冠珮照神仙。
筹画言何补，优容道实全。讴谣人扑地，鸡犬树连天。
紫凤超如电，青襟散似烟。苍生未经济，坟草已芊绵。
往事惟沙月，孤灯但客船。岘山云影畔，棠叶水声前。
故国还归去，浮生亦可怜。高歌一曲泪，明日夕阳边。

   卷523_45 【罢钟陵幕吏十三年，来泊湓浦，感旧为诗】杜牧
青梅雨中熟，樯倚酒旗边。故国残春梦，孤舟一褐眠。
摇摇远堤柳，暗暗十程烟。南奏钟陵道，无因似昔年。

   卷523_49 【题武关】杜牧
碧溪留我武关东，一笑怀王迹自穷。郑袖娇娆酣似醉，
屈原憔悴去如蓬。山墙谷堑依然在，弱吐强吞尽已空。
今日圣神家四海，戍旗长卷夕阳中。

   卷523_57 【云梦泽】杜牧
日旗龙旆想飘扬，一索功高缚楚王。
直是超然五湖客，未如终始郭汾阳。

   卷523_70 【寄澧州张舍人笛】杜牧
发匀肉好生春岭，截玉钻星寄使君。檀的染时痕半月，
落梅飘处响穿云。楼中威凤倾冠听，沙上惊鸿掠水分。
遥想紫泥封诏罢，夜深应隔禁墙闻。

   卷523_78 【寄宣州郑谏议】杜牧
大夫官重醉江东，潇洒名儒振古风。文石陛前辞圣主。
碧云天外作冥鸿。五言宁谢颜光禄，百岁须齐卫武公。
再拜宜同丈人行，过庭交分有无同。

   卷523_79 【题元处士高亭（宣州）】杜牧
水接西江天外声，小斋松影拂云平。
何人教我吹长笛，与倚春风弄月明。

   卷523_106 【题商山四皓庙一绝】杜牧
吕氏强梁嗣子柔，我于天性岂恩雠。
南军不袒左边袖，四老安刘是灭刘。

   卷523_113 【盆池】杜牧
凿破苍苔地，偷他一片天。白云生镜里，明月落阶前。

   卷524_8 【奉送中丞姊夫俦自大理卿出镇江西叙事书怀因成十二韵】杜牧
惟帝忧南纪，搜贤与大藩。梅仙调步骤，庾亮拂櫜鞬。
一室何劳扫，三章自不冤。精明如定国，孤峻似陈蕃。
灞岸秋犹嫩，蓝桥水始喧。红旓挂石壁，黑槊断云根。
滕阁丹霄倚，章江碧玉奔。一声仙妓唱，千里暮江痕。
私好初童稚，官荣见子孙。流年休挂念，万事至无言。
玉辇君频过，冯唐将未论。庸书酬万债，竹坞问樊村。

   卷524_26 【送牛相出镇襄州】杜牧
盛时常注意，南雍暂分茅。紫殿辞明主，岩廊别旧交。
危幢侵碧雾，寒旆猎红旓。德业悬秦镜，威声隐楚郊。
拜尘先洒泪，成厦昔容巢。遥仰沈碑会，鸳鸯玉佩敲。

   卷524_44 【忍死留别献盐铁裴相公二十叔】杜牧
贤相辅明主，苍生寿域开。青春辞白日，幽壤作黄埃。
岂是无多士，偏蒙不弃才。孤坟三尺土，谁可为培栽。

   卷524_61 【和宣州沈大夫登北楼书怀】杜牧
兵符严重辞金马，星剑光芒射斗牛。笔落青山飘古韵，
帐开红旆照高秋。香连日彩浮绡幕，溪逐歌声绕画楼。
可惜登临佳丽地，羽仪须去凤池游。

   卷524_62 【夜雨】杜牧
九月三十日，雨声如别秋。无端满阶叶，共白几人头。
点滴侵寒梦，萧骚著淡愁。渔歌听不唱，蓑湿棹回舟。

   卷524_68 【对花微疾不饮，呈坐中诸公】杜牧
花前虽病亦提壶，数调持觞兴有无。
尽日临风羡人醉，雪香空伴白髭须。

   卷524_69 【酬王秀才桃花园见寄】杜牧
桃满西园淑景催，几多红艳浅深开。
此花不逐溪流出，晋客无因入洞来。

   卷524_95 【望少华三首】杜牧
身随白日看将老，心与青云自有期。
今对晴峰无十里，世缘多累暗生悲。
文字波中去不还，物情初与是非闲。
时名竟是无端事，羞对灵山道爱山。
眼看云鹤不相随，何况尘中事作为。
好伴羽人深洞去，月前秋听玉参差。

   卷524_97 【长安晴望】杜牧
翠屏山对凤城开，碧落摇光霁后来。
回识六龙巡幸处，飞烟闲绕望春台。

   卷524_108 【有感】杜牧
宛溪垂柳最长枝，曾被春风尽日吹。
不堪攀折犹堪看，陌上少年来自迟。

   卷524_113 【十九兄郡楼有宴，病不赴】杜牧
十二层楼敞画檐，连去歌尽草纤纤。
空堂病怯阶前月，燕子嗔垂一竹帘。

   卷525_27 【重登科】杜牧
星汉离宫月出轮，满街含笑绮罗春。
花前每被青蛾问，何事重来只一人。

   卷525_48 【早行】杜牧
垂鞭信马行，数里未鸡鸣。林下带残梦，叶飞时忽惊。
霜凝孤鹤迥，月晓远山横。僮仆休辞险，时平路复平。

   卷525_55 【书情】杜牧
谁家洛浦神，十四五来人。媚发轻垂额，香衫软著身。
摘莲红袖湿，窥渌翠蛾频。飞鹊徒来往，平阳公主亲。

   卷525_56 【兵部尚书席上作】杜牧
华堂今日绮筵开，谁唤分司御史来。
偶发狂言惊满坐，三重粉面一时回。

   卷526_10 【过鲍溶宅有感】杜牧
寥落故人宅，重来身已亡。古苔残墨沼，深竹旧书堂。
秋色池馆静，雨声云木凉。无因展交道，日暮倍心伤。

   卷526_12 【秋日】杜牧
有计自安业，秋风罢远吟。买山惟种竹，对客更弹琴。
烟起药厨晚，杵声松院深。闲眠得真性，惆怅旧时心。

   卷526_20 【秋夕有怀】杜牧
念远坐西阁，华池涵月凉。书回秋欲尽，酒醒夜初长。
露白莲衣浅，风清蕙带香。前年此佳景，兰棹醉横塘。

   卷526_53 【送别】杜牧
溪边杨柳色参差，攀折年年赠别离。一片风帆望已极，
三湘烟水返何时。多缘去棹将愁远，犹倚危亭欲下迟。
莫殢酒杯闲过日，碧云深处是佳期。

   卷527_7 【怅诗】杜牧
自是寻春去校迟，不须惆怅怨芳时。
狂风落尽深红色，绿叶成阴子满枝。

   卷527_13 【句】杜牧
幽人听达曙，聊罢苏床琴。（《海录碎事》）。
鱼多知海熟，药少觉山贫。（以下《方舆胜览》）。
土控吴兼越，州连歙与池。山河地襟带，军镇国藩维。
绿水棹云月，洞庭归路长。春桥垂酒幔，夜栅集茶樯。
箬影沉溪暖，蘋花绕郭香。（出守吴兴）。
经冬野菜青青色，未腊山梅树树花。（《优古堂诗话》）
半破前峰月。

   卷528_10 【晨起二首（后首一题作山斋秋晚）】许浑
桂树绿层层，风微烟露凝。檐楹衔落月，帏幌映残灯。
蕲簟曙香冷，越瓶秋水澄。心闲即无事，何异住山僧。
残月皓烟露，掩门深竹斋。水虫鸣曲槛，山鸟下空阶。
清镜晓看发，素琴秋寄怀。因知北窗客，日与世情乖。

   卷528_16 【送友人自荆襄归江东（友人新丧偶）】许浑
商洛转江濆，一杯聊送君。剑愁龙失伴，琴怨鹤离群。
楚驿枕秋水，湘帆凌暮云。猿声断肠夜，应向雨中闻。

   卷528_40 【晚泊七里滩】许浑
天晚日沈沈，归舟系柳阴。江村平见寺，山郭远闻砧。
树密猿声响，波澄雁影深。荣华暂时事，谁识子陵心。

   卷529_58 【下第别友人杨至之】许浑
花落水潺潺，十年离旧山。夜愁添白发，春泪减朱颜。
孤剑北游塞，远书东出关。逢君话心曲，一醉灞陵间。

   卷529_61 【将离郊园留示弟侄】许浑
身贱与心违，秋风生旅衣。久贫辞国远，多病在家稀。
山暝客初散，树凉人未归。西都万馀里，明旦别柴扉。

   卷529_63 【题青山馆（谢公馆）】许浑
昔人诗酒地，芳草思王孙。白水半塘岸，青山横郭门。
悬岩碑已折，盘石井犹存。无处继行乐，野花空一尊。

   卷530_6 【将赴京师，留题孙处士山居二首】许浑
草堂近西郭，遥对敬亭开。枕腻海云起，簟凉山雨来。
高歌怀地肺，远赋忆天台。应学相如志，终须驷马回。
西岩有高兴，路僻几人知。松荫花开晚，山寒酒熟迟。
游从随野鹤，休息遇灵龟。长见邻翁说，容华似旧时。

   卷530_11 【洛中秋日】许浑
故国无归处，官闲忆远游。吴僧秣陵寺，楚客洞庭舟。
久病先知雨，长贫早觉秋。壮心能几许，伊水更东流。

   卷530_15 【陪越中使院诸公，镜波馆饯明台裴郑二使君】许浑
倾幕来华馆，淹留二使君。舞移清夜月，歌断碧空云。
海郡楼台接，江船剑戟分。明时自鶱翥，无复叹离群。

   卷530_23 【赠梁将军】许浑
曾经黑山虏，一剑出重围。年长穷书意，时清隐钓矶。
高斋云外住，瘦马月中归。唯说乡心苦，春风雁北飞。

   卷530_27 【恩德寺】许浑
楼台横复重，犹有半岩空。萝洞浅深水，竹廊高下风。
晴山疏雨后，秋树断云中。未尽平生意，孤帆又向东。

   卷530_39 【长兴里夏日南邻避暑】许浑
侯门大道傍，蝉噪树苍苍。开锁洞门远，下帘宾馆凉。
栏围红药盛，架引绿萝长。永日一欹枕，故山云水乡。

   卷531_11 【赠高处士】许浑
宅前云水满，高兴一书生。垂钓有深意，望山多远情。
夜棋留客宿，春酒劝僧倾。未作干时计，何人问姓名。

   卷531_27 【王秀才自越见寻不遇，题诗而回，因以酬寄】许浑
南斋知数宿，半为木兰开。晴阁留诗遍，春帆载酒回。
烟深扬子宅，云断越王台。自有孤舟兴，何妨更一来。

   卷532_9 【留题李侍御书斋】许浑
昔话平生志，高斋曾见留。道孤心易感，恩重力难酬。
独立千峰晓，频来一叶秋。鸡鸣应有处，不觉泪空流。

   卷532_35 【题愁】许浑
聚散竟无形，回肠百结成。古今销不得，离别觉潜生。
降虏将军思，穷秋远客情。何人更憔悴，落第泣秦京。

   卷532_43 【赠迁客】许浑
无机还得罪，直道不伤情。微雨昏山色，疏笼闭鹤声。
闲居多野客，高枕见江城。门外长溪水，怜君又濯缨。

    卷533_1 【金陵怀古】许浑
玉树歌残王气终，景阳兵合戍楼空。松楸远近千官冢，
禾黍高低六代宫。石燕拂云晴亦雨，江豚吹浪夜还风。
英雄一去豪华尽，唯有青山似洛中。

   卷533_3 【凌歊台（台在当涂县北，宋高祖所筑）】许浑
宋祖凌高乐未回，三千歌舞宿层台。湘潭云尽暮山出，
巴蜀雪消春水来。行殿有基荒荠合，寝园无主野棠开。
百年便作万年计，岩畔古碑空绿苔。

   卷533_10 【与郑二秀才同舟东下洛中，亲朋送至景云寺】许浑
三十六峰横一川，绿波无路草芊芊。牛羊晚食铺平地，
雕鹗晴飞摩远天。洛客尽回临水寺，楚人皆逐下江船。
东西未有相逢日，更把繁华共醉眠。

   卷533_13 【李秀才近自涂口迁居新安适枉缄书见宽悲戚因以此答】许浑
远书开罢更依依，晨坐高台竟落晖。颜巷雪深人已去，
庾楼花盛客初归。东堂望绝迁莺起，南国哀馀候雁飞。
今日劳君犹问讯，一官唯长故山薇。

   卷533_17 【凌歊台送韦（一作韩）秀才】许浑
云起高台日未沉，数村残照半岩阴，野蚕成茧桑柘尽，
溪鸟引雏蒲稗深。帆势依依投极浦，钟声杳杳隔前林。
故山迢递故人去，一夜月明千里心。

   卷533_26 【闻释子栖玄欲奉道因寄】许浑
欲求真诀恋禅扃，羽帔方袍尽有情。仙骨本微灵鹤远，
法心潜动毒龙惊。三山未有偷桃计，四海初传问菊名。
今日劝师师莫惑，长生难学证无生。

   卷533_40 【与郑秀才叔侄会送杨秀才昆仲东归】许浑
书剑功迟白发新，异乡仍送故乡人。阮公留客竹林晚，
田氏到家荆树春。雪尽塞鸿南翥少，风来胡马北嘶频。
洞庭烟月如终老，谁是长杨谏猎臣。

   卷533_42 【送张尊师归洞庭】许浑
能琴道士洞庭西，风满归帆路不迷。对岸水花霜后浅，
傍檐山果雨来低。杉松近晚移茶灶，岩谷初寒盖药畦。
他日相思两行字，无人知处武陵溪。

    卷534_1 【再游姑苏玉芝观】许浑
高梧一叶下秋初，迢递重廊旧寄居。月过碧窗今夜酒，
雨昏红壁去年书。玉池露冷芙蓉浅，琼树风高薜荔疏。
明日挂帆更东去，仙翁应笑为鲈鱼。

   卷534_2 【夜归驿楼】许浑
水晚云秋山不穷，自疑身在画屏中。孤舟移棹一江月，
高阁卷帘千树风。窗下覆棋残局在，橘边沽酒半坛空。
早炊香稻待鲈鲙，南渚未明寻钓翁。

   卷534_32 【晚登龙门驿楼】许浑
鱼龙多处凿门开，万古人知夏禹材。青嶂远分从地断，
洪流高泻自天来。风云有路皆烧尾，波浪无程尽曝腮。
心感膺门身过此，晚山秋树独徘徊。

   卷535_9 【宣城崔大夫召联句，偶疾不获赴因献】许浑
心慕知音命自拘，画堂闻欲试吹竽。茂陵罢酒惭中圣，
漳浦题诗怯大巫。鬐鬣几年伤在藻，羽毛终日羡栖梧。
还愁旅棹空归去，枫叶荷花钓五湖。

   卷535_27 【疾后与郡中群公宴李秀才】许浑
强留佳客宴王孙，岩上馀花落酒樽。书院欲开虫网户，
讼庭犹掩雀罗门。耳虚尽日疑琴癖，眼暗经秋觉镜昏。
莫引刘安倚西槛，夜来红叶下江村。

    卷536_1 【春早郡楼书事寄呈府中群公】许浑
两鬓垂丝发半霜，石城孤梦绕襄阳。鸳鸿幕里莲披槛，
虎豹营中柳拂墙。画舸欲行春水急，翠帘初卷暮山长。
岘亭风起花千片，流入南湖尽日香。

   卷536_14 【送处士武君归章洪山居（一作送武全通处士归隐洪山）】许浑
形影无群消息沉，登闻三击血沾襟。皇纲一日开冤气，
青史千年重壮心。却望乌台春树老，独归蜗舍暮云深。
他时纵有征书至，雪满空山不可寻。

   卷536_17 【郊居春日有怀府中诸公并柬王兵曹】许浑
欲学渔翁钓艇新，濯缨犹惜九衢尘。花前更谢依刘客，
雪后空怀访戴人。僧舍覆棋消白日，市楼赊酒过青春。
一山桃杏同时发，谁似东风不厌贫。

   卷536_20 【闻边将刘皋无辜受戮】许浑
外监多假帝王尊，威胁偏裨势不存。才许誓心安玉垒，
已伤传首动金门。三千客里宁无义，五百人中必有恩。
却赖汉庭多烈士，至今犹自伏蒲轮。

   卷536_39 【送客自两河归江南（一作西河送客归江南）】许浑
两河庶事已堪伤，南客秋归路更长。台畔古松悲魏帝，
苑边修竹吊梁王。山行露变茱萸色，水宿风披菡萏香。
遥羡落帆逢旧友，绿蛾青鬓醉横塘。

   卷536_47 【闻开江宋相公申锡下世二首】许浑
权门阴奏夺移才，馹骑如星堕峡来。晁氏有恩忠作祸，
贾生无罪直为灾。贞魂误向崇山殁，冤气疑从汨水回。
毕竟功成何处是，五湖云月一帆开。
月落湘潭棹不喧，玉杯瑶瑟奠蘋蘩。谁能力制乘时鹤，
自取机沉在槛猿。位极乾坤三事贵，谤兴华夏一夫冤。
宵衣旰食明天子，日伏青蒲不敢言。

   卷537_5 【维舟秦淮过温州李给事宅】许浑
给事为郎日，青溪醉隐衔。冰池通极浦，雪径绕高岩。
珠玉砂同弃，松筠草共芟。帝图忧一失，臣节耻三缄。
代有王陵戆，时无靳尚谗。定应标直笔，宁为发空函。
雾黑连云栈，风狂截海帆。石梯迎雨润，沙井带潮咸。
蜡屐青筇杖，篮舆白罽衫。应劳北归梦，山路正巉巉。

   卷537_8 【金陵阻风登延祚阁】许浑
极目皆陈迹，披图问远公。戈鋋三国后，冠盖六朝中。
葛蔓交残垒，芒花没后宫。水流箫鼓绝，山在绮罗空。
极浦千艘聚，高台一径通。云移吴岫雨，潮转楚江风。
登阁渐漂梗，停舟忆断蓬。归期与归路，杉桂海门东。

   卷537_12 【晨自竹径至龙兴寺崇隐上人院】许浑
佛寺通南径，僧堂倚北坡。藤阴迷晚竹，苔滑仰晴莎。
病忆春前别，闲宜雨后过。石横闻水远，林缺见山多。
欲结三天社，初降十地魔。毒龙来有窟，灵鹤去无窠。
客路随萍梗，乡园失薜萝。禅心如可学，不藉鲁阳戈。

   卷537_19 【奉命和后池十韵】许浑
叠石通溪水，量波失旧规。芳洲还屈曲，朱阁更逶迤。
浴鸟翻荷叶，惊蝉出柳丝。翠烟秋桧耸，红露晓莲披。
攀槛登楼近，停桡待客迟。野桥从浪没，轻舸信风移。
竹韵迁棋局，松阴递酒卮。性闲鸥自识，心远鹤先知。
应想秦人会，休怀越相祠。当期穆天子，箫鼓宴瑶池。

   卷538_2 【闻歌】许浑
新秋弦管清，时转遏云声。曲尽不知处，月高风满城。

   卷538_17 【守风淮阴】许浑
遥见江阴夜渔客，因思京口钓鱼时。
一潭明月万株柳，自去自来人不知。

   卷538_23 【下第怀友人】许浑
独掩衡门花盛时，一封书信缓归期。
南宗更有潇湘客，夜夜月明闻竹枝。

   卷538_44 【酬江西卢端公蓝口阻风见寄之什】许浑
又携刀笔泛膺舟，蓝口风高桂楫留。
还似郢中歌一曲，夜来春雪照西楼。

   卷538_49 【紫藤】许浑
绿蔓秾阴紫袖低，客来留坐小堂西。
醉中掩瑟无人会，家近江南罨画溪。

   卷538_50 【宿咸宜观】许浑
羽袖飘飘杳夜风，翠幢归殿玉坛空。
步虚声尽天未晓，露压桃花月满宫。

   卷538_54 【读戾太子传】许浑
佞臣巫蛊已相疑，身没湖边筑望思。
今日更归何处是，年年芳草上台基。

   卷539_7 【题僧壁】李商隐
舍生求道有前踪，乞脑剜身结愿重。大去便应欺粟颗，
小来兼可隐针锋。蚌胎未满思新桂，琥珀初成忆旧松。
若信贝多真实语，三生同听一楼钟。

   卷539_11 【商於】李商隐
商於朝雨霁，归路有秋光。背坞猿收果，投岩麝退香。
建瓴真得势，横戟岂能当。割地张仪诈，谋身绮季长。
清渠州外月，黄叶庙前霜。今日看云意，依依入帝乡。

   卷539_28 【浑河中】李商隐
九庙无尘八马回，奉天城垒长春苔。
咸阳原上英雄骨，半向君家养马来。

   卷539_31 【巴江柳】李商隐
巴江可惜柳，柳色绿侵江。好向金銮殿，移阴入绮窗。

   卷539_42 【石榴】李商隐
榴枝婀娜榴实繁，榴膜轻明榴子鲜。
可羡瑶池碧桃树，碧桃红颊一千年。

   卷539_52 【柳】李商隐
柳映江潭底有情，望中频遣客心惊。
巴雷隐隐千山外，更作章台走马声。

   卷539_57 【宿骆氏亭寄怀崔雍崔衮】李商隐
竹坞无尘水槛清，相思迢递隔重城。
秋阴不散霜飞晚，留得枯荷听雨声。

   卷539_79 【西溪】李商隐
怅望西溪水，潺湲奈尔何。不惊春物少，只觉夕阳多。
色染妖韶柳，光含窈窕萝。人间从到海，天上莫为河。
凤女弹瑶瑟，龙孙撼玉珂。京华他夜梦，好好寄云波。

   卷539_94 【屏风】李商隐
六曲连环接翠帷，高楼半夜酒醒时。
掩灯遮雾密如此，雨落月明俱不知。

   卷539_97 【风】李商隐
撩钗盘孔雀，恼带拂鸳鸯。罗荐谁教近，斋时锁洞房。

   卷539_107 【桂林路中作】李商隐
地暖无秋色，江晴有暮晖。空馀蝉嘒嘒，犹向客依依。
村小犬相护，沙平僧独归。欲成西北望，又见鹧鸪飞。

   卷539_118 【代应二首】李商隐
沟水分流西复东，九秋霜月五更风。
离鸾别凤今何在，十二玉楼空更空。
昨夜双钩败，今朝百草输。关西狂小吏，惟喝绕床卢。

   卷539_123 【赠庾十二朱版】李商隐
固漆投胶不可开，赠君珍重抵琼瑰。
君王晓坐金銮殿，只待相如草诏来。

   卷539_127 【过招国李家南园二首】李商隐
潘岳无妻客为愁，新人来坐旧妆楼。
春风犹自疑联句，雪絮相和飞不休。
长亭岁尽雪如波，此去秦关路几多。
惟有梦中相近分，卧来无睡欲如何。

   卷539_128 【留赠畏之】李商隐
清时无事奏明光，不遣当关报早霜。中禁词臣寻引领，
左川归客自回肠。郎君下笔惊鹦鹉，侍女吹笙弄凤凰。
空寄大罗天上事，众仙同日咏霓裳。
待得郎来月已低，寒暄不道醉如泥。
五更又欲向何处，骑马出门乌夜啼。
户外重阴黯不开，含羞迎夜复临台。
潇湘浪上有烟景，安得好风吹汝来。

   卷539_134 【公子】李商隐
外戚封侯自有恩，平明通籍九华门。
金唐公主年应小，二十君王未许婚。

   卷539_137 【辛未七夕】李商隐
恐是仙家好别离，故教迢递作佳期。由来碧落银河畔，
可要金风玉露时。清漏渐移相望久，微云未接过来迟。
岂能无意酬乌鹊，惟与蜘蛛乞巧丝。

   卷539_150 【饮席代官妓赠两从事】李商隐
新人桥上著春衫，旧主江边侧帽檐。
愿得化为红绶带，许教双凤一时衔。

   卷539_154 【百果嘲樱桃】李商隐
珠实虽先熟，琼莩纵早开。流莺犹故在，争得讳含来。

   卷539_157 【咏史】李商隐
北湖南埭水漫漫，一片降旗百尺竿。
三百年间同晓梦，钟山何处有龙盘。

   卷539_168 【春风】李商隐
春风虽自好，春物太昌昌。若教春有意，惟遣一枝芳。
我意殊春意，先春已断肠。

   卷539_169 【蜀桐】李商隐
玉垒高桐拂玉绳，上含非雾下含冰。
枉教紫凤无栖处，斫作秋琴弹坏陵。

   卷539_170 【汉宫】李商隐
通灵夜醮达清晨，承露盘晞甲帐春。
王母不来方朔去，更须重见李夫人。

   卷539_174 【读任彦升碑】李商隐
任昉当年有美名，可怜才调最纵横。
梁台初建应惆怅，不得萧公作骑兵。

   卷539_187 【赠宇文中丞】李商隐
欲构中天正急材，自缘烟水恋平台。
人间只有嵇延祖，最望山公启事来。

   卷539_188 【晓起】李商隐
拟杯当晓起，呵镜可微寒。隔箔山樱熟，褰帷桂烛残。
书长为报晚，梦好更寻难。影响输双蝶，偏过旧畹兰。

   卷539_200 【荆山】李商隐
压河连华势孱颜，鸟没云归一望间。
杨仆移关三百里，可能全是为荆山。

   卷539_206 【涉洛川】李商隐
通谷阳林不见人，我来遗恨古时春。
宓妃漫结无穷恨，不为君王杀灌均。

   卷540_32 【妓席暗记送同年独孤云之武昌】李商隐
叠嶂千重叫恨猿，长江万里洗离魂。
武昌若有山头石，为拂苍苔检泪痕。

   卷540_33 【宿晋昌亭闻惊禽】李商隐
羁绪鳏鳏夜景侵，高窗不掩见惊禽。飞来曲渚烟方合，
过尽南塘树更深。胡马嘶和榆塞笛，楚猿吟杂橘村砧。
失群挂木知何限，远隔天涯共此心。

   卷540_39 【崇让宅东亭醉后沔然有作】李商隐
曲岸风雷罢，东亭霁日凉。新秋仍酒困，幽兴暂江乡。
摇落真何遽，交亲或未忘。一帆彭蠡月，数雁塞门霜。
俗态虽多累，仙标发近狂。声名佳句在，身世玉琴张。
万古山空碧，无人鬓免黄。骅骝忧老大，鶗鴂妒芬芳。
密竹沈虚籁，孤莲泊晚香。如何此幽胜，淹卧剧清漳。

   卷540_42 【武夷山】李商隐
只得流霞酒一杯，空中箫鼓几时回。
武夷洞里生毛竹，老尽曾孙更不来。

   卷540_45 【郑州献从叔舍人褎】李商隐
蓬岛烟霞阆苑钟，三官笺奏附金龙。茅君奕世仙曹贵，
许掾全家道气浓。绛简尚参黄纸案，丹炉犹用紫泥封。
不知他日华阳洞，许上经楼第几重。

   卷540_55 【镜槛】李商隐
镜槛芙蓉入，香台翡翠过。拨弦惊火凤，交扇拂天鹅。
隐忍阳城笑，喧传郢市歌。仙眉琼作叶，佛髻钿为螺。
五里无因雾，三秋只见河。月中供药剩，海上得绡多。
玉集胡沙割，犀留圣水磨。斜门穿戏蝶，小阁锁飞蛾。
骑襜侵鞯卷，车帷约幰鈋。传书两行雁，取酒一封驼。
桥迥凉风压，沟横夕照和。待乌燕太子，驻马魏东阿。
想像铺芳褥，依稀解醉罗。散时帘隔露，卧后幕生波。
梯稳从攀桂，弓调任射莎。岂能抛断梦，听鼓事朝珂。

   卷540_56 【送郑大台文南觐（郑畋）】李商隐
黎辟滩声五月寒，南风无处附平安。
君怀一匹胡威绢，争拭酬恩泪得干。

   卷540_62 【自南山北归经分水岭】李商隐
水急愁无地，山深故有云。那通极目望，又作断肠分。
郑驿来虽及，燕台哭不闻。犹馀遗意在，许刻镇南勋。

   卷540_63 【旧顿（顿，宿食处也。天子行幸住宿处，亦曰顿）】李商隐
东人望幸久咨嗟，四海于今是一家。
犹锁平时旧行殿，尽无宫户有宫鸦。

   卷540_79 【即目】李商隐
小鼎煎茶面曲池，白须道士竹间棋。
何人书破蒲葵扇，记著南塘移树时。

   卷540_83 【吴宫】李商隐
龙槛沉沉水殿清，禁门深掩断人声。
吴王宴罢满宫醉，日暮水漂花出城。

   卷540_84 【常娥】李商隐
云母屏风烛影深，长河渐落晓星沈。
常娥应悔偷灵药，碧海青天夜夜心。

   卷540_85 【残花】李商隐
残花啼露莫留春，尖发谁非怨别人。
若但掩关劳独梦，宝钗何日不生尘。

   卷540_89 【昨夜】李商隐
不辞鶗鴂妒年芳，但惜流尘暗烛房。
昨夜西池凉露满，桂花吹断月中香。

   卷540_109 【房君珊瑚散】李商隐
不见姮娥影，清秋守月轮。月中闲杵臼，桂子捣成尘。

   卷540_118 【无题二首】李商隐
凤尾香罗薄几重，碧文圆顶夜深缝。扇裁月魄羞难掩，
车走雷声语未通。曾是寂寥金烬暗，断无消息石榴红。
斑骓只系垂杨岸，何处西南任好风。
重帷深下莫愁堂，卧后清宵细细长。神女生涯原是梦，
小姑居处本无郎。风波不信菱枝弱，月露谁教桂叶香。
直道相思了无益，未妨惆怅是清狂。

   卷540_119 【病中早访招国李十将军遇挈家游曲江】李商隐
十顷平波溢岸清，病来惟梦此中行。
相如未是真消渴，犹放沱江过锦城。

   卷540_131 【又效江南曲】李商隐
郎船安两桨，侬舸动双桡。扫黛开宫额，裁裙约楚腰。
乖期方积思，临酒欲拌娇。莫以采菱唱，欲羡秦台箫。

   卷540_135 【汴上送李郢之苏州】李商隐
人高诗苦滞夷门，万里梁王有旧园。烟幌自应怜白纻，
月楼谁伴咏黄昏。露桃涂颊依苔井，风柳夸腰住水村。
苏小小坟今在否，紫兰香径与招魂。

   卷540_137 【复至裴明府所居】李商隐
伊人卜筑自幽深，桂巷杉篱不可寻。柱上雕虫对书字，
槽中瘦马仰听琴。求之流辈岂易得，行矣关山方独吟。
赊取松醪一斗酒，与君相伴洒烦襟。

   卷540_138 【览古】李商隐
莫恃金汤忽太平，草间霜露古今情。空糊赪壤真何益，
欲举黄旗竟未成。长乐瓦飞随水逝，景阳钟堕失天明。
回头一吊箕山客，始信逃尧不为名。

   卷540_148 【池边】李商隐
玉管葭灰细细吹，流莺上下燕参差。
日西千绕池边树，忆把枯条撼雪时。

   卷540_149 【贾生】李商隐
宣室求贤访逐臣，贾生才调更无伦。
可怜夜半虚前席，不问苍生问鬼神。

   卷540_165 【哭刘司户蕡】李商隐
路有论冤谪，言皆在中兴。空闻迁贾谊，不待相孙弘。
江阔惟回首，天高但抚膺。去年相送地，春雪满黄陵。

   卷540_207 【灵仙阁晚眺寄郓州韦评事】李商隐
愚公方住谷，仁者本依山。共誓林泉志，胡为尊俎间。
华莲开菡萏，荆玉刻孱颜。爽气临周道，岚光入汉关。
满壶从蚁泛，高阁已苔斑。想就安车召，宁期负矢还。
潘游全璧散，郭去半舟闲。定笑幽人迹，鸿轩不可攀。

   卷540_208 【幽居冬暮】李商隐
羽翼摧残日，郊园寂寞时。晓鸡惊树雪，寒鹜守冰池。
急景忽云暮，颓年浸已衰。如何匡国分，不与夙心期。

   卷540_209 【过姚孝子庐偶书】李商隐
拱木临周道，荒庐积古苔。鱼因感姜出，鹤为吊陶来。
两鬓蓬常乱，双眸血不开。圣朝敦尔类，非独路人哀。

   卷540_216 【和韦潘前辈七月十二日夜泊池州城下先寄上李使君】李商隐
桂含爽气三秋首，蓂吐中旬二叶新。
正是澄江如练处，玄晖应喜见诗人。

   卷541_11 【北青萝】李商隐
残阳西入崦，茅屋访孤僧。落叶人何在，寒云路几层。
独敲初夜磬，闲倚一枝藤。世界微尘里，吾宁爱与憎。

   卷541_14 【念远】李商隐
日月淹秦甸，江湖动越吟。苍桐应露下，白阁自云深。
皎皎非鸾扇，翘翘失凤簪。床空鄂君被，杵冷女媭砧。
北思惊沙雁，南情属海禽。关山已摇落，天地共登临。

   卷541_22 【夜出西溪】李商隐
东府忧春尽，西溪许日曛。月澄新涨水，星见欲销云。
柳好休伤别，松高莫出群。军书虽倚马，犹未当能文。

   卷541_32 【嘲桃】李商隐
无赖夭桃面，平时露井东。春风为开了，却拟笑春风。

   卷541_37 【访隐】李商隐
路到层峰断，门依老树开。月从平楚转，泉自上方来。
薤白罗朝馔，松黄暖夜杯。相留笑孙绰，空解赋天台。

   卷541_41 【子直晋昌李花（得分字）】李商隐
吴馆何时熨，秦台几夜熏。绡轻谁解卷，香异自先闻。
月里谁无姊，云中亦有君。樽前见飘荡，愁极客襟分。

   卷541_61 【喜雪】李商隐
朔雪自龙沙，呈祥势可嘉。有田皆种玉，无树不开花。
班扇慵裁素，曹衣讵比麻。鹅归逸少宅，鹤满令威家。
寂寞门扉掩，依稀履迹斜。人疑游面市，马似困盐车。
洛水妃虚妒，姑山客漫夸。联辞虽许谢，和曲本惭巴。
粉署闱全隔，霜台路正赊。此时倾贺酒，相望在京华。

   卷541_63 【燕台四首·春】李商隐
风光冉冉东西陌，几日娇魂寻不得。蜜房羽客类芳心，
冶叶倡条遍相识。暖蔼辉迟桃树西，高鬟立共桃鬟齐。
雄龙雌凤杳何许，絮乱丝繁天亦迷。醉起微阳若初曙，
映帘梦断闻残语。愁将铁网罥珊瑚，海阔天翻迷处所。
衣带无情有宽窄，春烟自碧秋霜白。研丹擘石天不知，
愿得天牢锁冤魄。夹罗委箧单绡起，香肌冷衬琤琤珮。
今日东风自不胜，化作幽光入西海。

   卷541_82 【偶成转韵七十二句赠四同舍】李商隐
沛国东风吹大泽，蒲青柳碧春一色。我来不见隆准人，
沥酒空馀庙中客。征东同舍鸳与鸾，酒酣劝我悬征鞍。
蓝山宝肆不可入，玉中仍是青琅玕。武威将军使中侠，
少年箭道惊杨叶。战功高后数文章，怜我秋斋梦蝴蝶。
诘旦九门传奏章，高车大马来煌煌。路逢邹枚不暇揖，
腊月大雪过大梁。忆昔公为会昌宰，我时入谒虚怀待。
众中赏我赋高唐，回看屈宋由年辈。公事武皇为铁冠，
历厅请我相所难。我时憔悴在书阁，卧枕芸香春夜阑。
明年赴辟下昭桂，东郊恸哭辞兄弟。韩公堆上跋马时，
回望秦川树如荠。依稀南指阳台云，鲤鱼食钩猿失群。
湘妃庙下已春尽，虞帝城前初日曛。谢游桥上澄江馆，
下望山城如一弹。鹧鸪声苦晓惊眠，朱槿花娇晚相伴。
顷之失职辞南风，破帆坏桨荆江中。斩蛟断璧不无意，
平生自许非匆匆。归来寂寞灵台下，著破蓝衫出无马。
天官补吏府中趋，玉骨瘦来无一把。手封狴牢屯制囚，
直厅印锁黄昏愁。平明赤帖使修表，上贺嫖姚收贼州。
旧山万仞青霞外，望见扶桑出东海。爱君忧国去未能，
白道青松了然在。此时闻有燕昭台，挺身东望心眼开。
且吟王粲从军乐，不赋渊明归去来。彭门十万皆雄勇，
首戴公恩若山重。廷评日下握灵蛇，书记眠时吞彩凤。
之子夫君郑与裴，何甥谢舅当世才。青袍白简风流极，
碧沼红莲倾倒开。我生粗疏不足数，梁父哀吟鸲鹆舞。
横行阔视倚公怜，狂来笔力如牛弩。借酒祝公千万年，
吾徒礼分常周旋。收旗卧鼓相天子，相门出相光青史。

   卷541_106 【送从翁东川弘农尚书幕】李商隐
昔帝回冲眷，维皇恻上仁。三灵迷赤气，万汇叫苍旻。
刊木方隆禹，陛陑始创殷。夏台曾圮闭，汜水敢逡巡。
拯溺休规步，防虞要徙薪。蒸黎今得请，宇宙昨还淳。
缵祖功宜急，贻孙计甚勤。降灾虽代有，稔恶不无因。
宫掖方为蛊，边隅忽遘迍。献书秦逐客，间谍汉名臣。
北伐将谁使，南征决此辰。中原重板荡，玄象失钩陈。
诘旦违清道，衔枚别紫宸。兹行殊厌胜，故老遂分新。
去异封于巩，来宁避处豳。永嘉几失坠，宣政遽酸辛。
元子当传启，皇孙合授询。时非三揖让，表请再陶钧。
旧好盟还在，中枢策屡遵。苍黄传国玺，违远属车尘。
雏虎如凭怒，漦龙性漫驯。封崇自何等，流落乃斯民。
逗挠官军乱，优容败将频。早朝披草莽，夜缒达丝纶。
忘战追无及，长驱气益振。妇言终未易，庙算况非神。
日驭难淹蜀，星旄要定秦。人心诚未去，天道亦无亲。
锦水湔云浪，黄山扫地春。斯文虚梦鸟，吾道欲悲麟。
断续殊乡泪，存亡满席珍。魂销季羔窦，衣化子张绅。
建议庸何所，通班昔滥臻。浮生见开泰，独得咏汀蘋。

   卷542_13 【永州送侄归宜春】郑史
宋玉正秋悲，那堪更别离。从来襟上泪，尽作鬓边丝。
永水清如此，袁江色可知。到家黄菊坼，亦莫怪归迟。

   卷542_17 【题朝阳岩】牛丛
蹑石攀萝路不迷，晓天风好浪花低。
洞名独占朝阳号，应有梧桐待凤栖。

   卷542_24 【登明戍堡】潘咸
来经古城上，极目思无穷。寇尽烟萝外，人归蔓草中。
峰峦当阙古，堞垒对云空。不见昔名将，徒称有战功。

   卷542_30 【秋晚同友人闲步】薛莹
藉草与行莎，相看日未斜。断崖分鸟道，疏树见人家。
望远临孤石，吟馀落片霞。野情看不足，归路思犹赊。

   卷543_7 【送潘咸】喻凫
时时赍破囊，访我息闲坊。煮雪问茶味，当风看雁行。
心齐山鹿逸，句敌柳花狂。坚苦今如此，前程岂渺茫。

   卷543_8 【送友人下第归宁】喻凫
紫阁雪未尽，杏园花亦寒。灞西辞旧友，楚外忆新安。
细雨猿啼枿，微阳鹭起滩。旋应赴秋贡，讵得久承欢。

   卷543_29 【龙翔寺阁夜怀渭南张少府】喻凫
春城带病别，秋塞见除书。况是神仙吏，仍非尘土居。
河风吹鸟迥，岳雨滴桐疏。坐阁驰思夕，沙东凉月虚。

   卷543_33 【夏日龙翔寺寄张侍御】喻凫
沙西林杪寺，殿倚石棱开。晓月僧汲井，残阳钟殷台。
河冲绿野去，鸟背白云来。日夕唯增思，京关未想回。

   卷543_46 【献知己】喻凫
亦忝受恩身，当殊投刺新。竟蒙分玉石，终不离埃尘。
大谷非无暖，幽枝自未春。昏昏过朝夕，应念苦吟人。

   卷544_4 【游崔监丞城南别业】刘得仁
门与青山近，青山复几重。雪融皇子岸，春浥翠微峰。
地有经冬草，林无未老松。竹寒溪隔寺，晴日直闻钟。

   卷544_6 【题吴先生山居】刘得仁
先生此幽隐，便可谢人群。潭底见秋石，树间飞霁云。
山居心已惯，俗事耳憎闻。念我要多疾，开炉药许分。

   卷544_8 【题王处士山居】刘得仁
茅堂入谷远，林暗绝其邻。终日有流水，经年无到人。
溪云常欲雨，山洞别开春。自得仙家术，栽松独养真。

   卷544_14 【赠江夏卢使君】刘得仁
诗人中最屈，无与使君俦。白发虽求退，明时合见收。
登山犹自健，纵酒可多愁。好是能骑马，相逢见鄂州。

   卷544_15 【冬夜寄白阁僧】刘得仁
营营不自息，暌阔数年情。林下期难遂，人间事旋生。
鸟栖寒水迥，月映积冰清。石室焚香坐，悬知不为名。

   卷544_24 【宿韦津山居】刘得仁
永夕见招宿，诗书盈草堂。静吟倾美酒，高论出名场。
窗飒松篁韵，庭兼雪月光。心期身未老，一去泛潇湘。

   卷544_30 【晚夏】刘得仁
日夕是西风，流光半已空。山光渐凝碧，树叶即翻红。
学浅惭多士，秋成羡老农。谁怜信公道，不泣路岐中。

   卷544_33 【寄姚谏议】刘得仁
鸣鞭静路尘，籍籍谏垣臣。函疏封还密，炉香侍立亲。
箧多临水作，窗宿卧云人。危坐开寒纸，灯前起草频。

   卷544_40 【早春送湘潭李少府之任】刘得仁
柳新春水湄，春岸草离离。祖席觞云尽，离人泪各垂。
业文传不朽，作尉岂多时。公退琴堂上，风吹斑竹枝。

   卷544_57 【赠雍陶博士】刘得仁
腹是群书笥，官为六义师。情高少尘事，朝下足闲时。
有句同人伏，无私胄子知。汉庭公议在，正与触邪宜。

   卷544_58 【夏日感怀寄所知】刘得仁
了了见岐路，欲行难负心。趋时不圆转，自古易湮沉。
日正林方合，蜩鸣夏已深。中郎今远在，谁识爨桐音。

   卷544_63 【对月寄雍陶】刘得仁
圆明寒魄上，天地一光中。临水通宵坐，知君此兴同。
华凝衣有露，静极树无风。若向湘江见，湘江彻底空。

   卷544_76 【早行】刘得仁
万类半已动，此心宁自安。月沉平野尽，星隐曙空残。
马渡横流广，人行湛露寒。还思犹梦者，不信早行难。

   卷544_82 【春暮对雨】刘得仁
春暮雨微微，翻疑坠叶时。气蒙杨柳重，寒勒牡丹迟。
未夕鸟先宿，望晴人有期。何当廓阴闭，新暑竹风吹。

   卷544_87 【寄无可上人】刘得仁
省学为诗日，宵吟每达晨。十年期是梦，一事未成身。
枉别山中客，殊非世上人。今来已如此，须得桂荣新。

   卷544_90 【慈恩寺塔下避暑】刘得仁
古松凌巨塔，修竹映空廊。竟日闻虚籁，深山只此凉。
僧真生我静，水淡发茶香。坐久东楼望，钟声振夕阳。

   卷545_3 【赠敬晊助教二首（一作无可诗）】刘得仁
到来常听说清虚，手把玄元七字书。仙籍不知名姓有，
道情惟见往来疏。已能绝粒无饥色，早晚休官买隐居。
便欲去随为弟子，片云孤鹤可相于。
街西静观求居处，不到权门到寺频。禁掖人知连状荐，
国庠官满一家贫。清仪称是蓬瀛客，直气堪为谏诤臣。
自顾无成年渐长，报恩惟愿杀微身。

   卷545_4 【送祖山人归山】刘得仁
独来朝市笑浮云，却忆烟霞出帝城。不说金丹能点化，
空教弟子学长生。壶中泻酒看云影，洞里逢师下鹤迎。
料得仙家玉牌上，已镌白日上升名。

   卷545_6 【京兆府试目极千里】刘得仁
献赋多年客，低眉恨不前。此心常郁矣，纵目忽超然。
送骥登长路，看鸿入远天。古墟烟幂幂，穷野草绵绵。
树与金城接，山疑桂水连。何当开霁日，无物翳平川。

   卷545_7 【寻陈处士山堂】刘得仁
步溪凡几转，始得见幽踪。路隐千根树，门开万仞峰。
片云生石窦，浅水卧枯松。穷谷风光冷，深山翠碧浓。
鹤看空里过，仙向坐中逢。底露秋潭水，声微暮观钟。
他年来此定，异日愿相容。且喜今归去，人间事更慵。

   卷545_24 【村中闲步】刘得仁
闲共野人临野水，新秋高树挂清晖。
不知尘里无穷事，白鸟双飞入翠微。

   卷546_4 【早发灵芝望九华寄杜员外使君】曹汾
戴月早辞三秀馆，迟明初识九华峰。嵯嵯玉剑寒铓利，
袅袅青莲翠叶重。奇状却疑人画出。岚光如为客添浓。
行春若到五溪上，此处褰帷正面逢。

   卷546_7 【送高遂赴举】祝元膺
句曲旧宅真，自产日月英。既涵岳渎气，安无神仙名。
松桂逦迤色，与君相送情。

   卷546_14 【莺出谷】钱可复
玉律阳和变，时禽羽翮新。载飞初出谷，一啭已惊人。
拂柳宜烟暖，冲花觉露春。抟风翻翰疾，向日弄吭频。
求友心何切，迁乔幸有因。华林高玉树，栖托及芳晨。

    卷547_1 【题吕食新水阁兼寄南商州郎中】朱景玄
丹槛初结构，孤高冠清川。庭临谷中树，檐落山上泉。
晓色挂残月，夜声杂繁弦。青春去如水，康乐归何年。

   卷547_5 【双槠亭】朱景玄
连檐对双树，冬翠夏无尘。未肯惭桃李，成阴不待春。

   卷547_19 【咏架上鹰】崔铉
天边心胆架头身，欲拟飞腾未有因。
万里碧霄终一去，不知谁是解绦人。

   卷548_36 【社日游开元观（时当水荒之后）】薛逢
松柏当轩蔓桂篱，古坛衰草暮风吹。荒凉院宇无人到，
寂寞烟霞只自知。浪渍法堂馀像设，水存虚殿半科仪。
因求天宝年中梦，故事分明载折碑。

   卷548_45 【座中走笔送前萧使君】薛逢
笙歌惨惨咽离筵，槐柳阴阴五月天。未学苏秦荣佩印，
却思平子赋归田。芙蓉欲绽溪边蕊，杨柳初迷渡口烟。
自笑无成今老大，送君垂泪郭门前。

   卷548_51 【醉中看花因思去岁之任】薛逢
去岁乘轺出上京，军机旦暮促前程。狂花野草途中恨，
春月秋风剑外情。愁见瘴烟遮路色，厌闻溪水下滩声。
不辞醉伴诸年少，羞对红妆白发生。

   卷548_54 【贺杨收作相】薛逢
阙下憧憧车马尘，沈浮相次宦游身。须知金印朝天客，
同是沙堤避路人。威凤偶时因瑞圣，应龙无水谩通神。
立门不是趋时客，始向穷途学问津。

   卷548_84 【送韩绛归淮南寄韩绰先辈】薛逢
岛上花枝系钓船，隋家宫畔水连天。江帆自落鸟飞外，
月观静依春色边。门巷草生车辙在，朝廷恩及雁行联。
相逢且问昭州事，曾鼓庄盆对逝川。

   卷548_87 【凉州词】薛逢
千里东归客，无心忆旧游。挂帆游□水，高枕到青州。
君住孤山下，烟深夜径长。辕门渡绿水，游苑绕垂杨。
树发花如锦，莺啼柳若丝。更游欢宴地，愁见别离时。

   卷549_8 【昔昔盐二十首·水溢芙蓉沼】赵嘏
渌沼春光后，青青草色浓。绮罗惊翡翠，暗粉妒芙蓉。
云遍窗前见，荷翻镜里逢。将心托流水，终日渺无从。

   卷549_26 【送韦处士归省朔方】赵嘏
映柳见行色，故山当落晖。青云知已殁，白首一身归。
满袖萧关雨，连沙塞雁飞。到家翻有喜，借取老莱衣。

   卷549_30 【晓发（一作姚鹄诗）】赵嘏
旅行宜早发，况复是南归。月影缘山尽，钟声隔浦微。
星残萤共映，叶落鸟惊飞。去去渡南渚，村深人出稀。

   卷549_33 【赠越客】赵嘏
故国波涛隔，明时心久留。献书双阙晚，看月五陵秋。
南棹何当返，长江忆共游。定知钓鱼伴，相望在汀州。

   卷549_37 【长洲】赵嘏
扁舟殊不系，浩荡路才分。范蠡湖中树，吴王苑外云。
悲心人望月，独夜雁离群。明发还驱马，关城见日曛。

   卷549_49 【九日陪越州元相燕龟山寺】赵嘏
佳晨何处泛花游，丞相筵开水上头。双影旆摇山雨霁，
一声歌动寺云秋。林光静带高城晚，湖色寒分半槛流。
共贺万家逢此节，可怜风物似荆州。

   卷549_72 【李侍御归山同宿华严寺】赵嘏
家有青山近玉京，风流柱史早知名。园林手植自含绿，
霄汉眼看当去程。处处白云迷驻马，家家红树近流莺。
相逢一宿最高寺，夜夜翠微泉落声。

   卷549_73 【今年新先辈以遏密之际每有宴集必资清谈书此奉贺】赵嘏
天上高高月桂丛，分明三十一枝风。满怀春色向人动，
遮路乱花迎马红。鹤驭回飘云雨外，兰亭不在管弦中。
居然自是前贤事，何必青楼倚翠空。

   卷549_81 【和令狐补阙春日独游西街】赵嘏
左掖初辞近侍班，马嘶寻得过街闲。映鞭柳色微遮水，
随步花枝欲碍山。暖泛鸟声来席上，醉从诗句落人间。
此时失意哀吟客，更觉风流不可攀。

   卷549_112 【下第后上李中丞】赵嘏
落第逢人恸哭初，平生志业欲何如。鬓毛洒尽一枝桂，
泪血滴来千里书。谷外风高摧羽翮，江边春在忆樵渔。
唯应感激知恩地，不待功成死有馀。

   卷549_119 【洞庭寄所思】赵嘏
日断兰台空望归，锦衾香冷梦来稀。书中自报刀头约，
天上三看破镜飞。孤浪谩疑红脸笑，轻云忽似舞罗衣。
遥知不语坐相忆，寂寞洞房寒烛微。

   卷549_128 【赠曹处士幽居】赵嘏
勾漏先生冰玉然，曾将八石问群仙。中山暂醉一千日，
南苑往来三百年。棋局不收花满洞，霓旌欲别浪翻天。
何须更学鸱夷子，头白江湖一短船。

   卷550_10 【泗上奉送相公】赵嘏
语堪铭座默含春，西汉公卿绝比伦。
今日抱辕留不得，欲挥双涕学舒人。

   卷550_21 【长信宫（一作孟迟诗）】赵嘏
君恩已尽欲何归，犹有残香在舞衣。
自恨身轻不如燕，春来长绕御帘飞。

   卷550_24 【下第后归永乐里自题二首】赵嘏
无地无媒只一身，归来空拂满床尘。
尊前尽日谁相对，唯有南山似故人。
玄发侵愁忽似翁，暖尘寒袖共东风。
公卿门户不知处，立马九衢春影中。

   卷550_30 【赠歙州妓】赵嘏
滟滟横波思有馀，庾楼明月堕云初。
扬州寒食春风寺，看遍花枝尽不如。

   卷550_43 【江上与兄别】赵嘏
楚国湘江两渺瀰，暖川晴雁背帆飞。
人间离别尽堪哭，何况不知何日归。

   卷550_83 【吴门梦故山】赵嘏
心熟家山梦不迷，孤峰寒绕一条溪。
秋窗觉后情无限，月堕馆娃宫树西。

   卷550_95 【寄梁佾兄弟】赵嘏
桃李春多翠影重，竹楼当月夜无风。
荀家兄弟来还去，独倚栏干花露中。

   卷551_20 【题清远峡观音院二首】卢肇
清潭洞澈深千丈，危岫攀萝上几层。
秋尽更无黄叶树，夜阑唯对白头僧。
风入古松添急雨，月临虚槛背残灯。
老猿啸狖还欺客，来撼窗前百尺藤。

   卷552_2 【和主司王起（一作和主司王仆射答华州周侍郎贺放榜作）】丁棱
公心独立副天心，三辖春闱冠古今。兰署门生皆入室，
莲峰太守别知音。同升翰苑时名重，遍历朝端主意深。
新有受恩江海客，坐听朝夕继为霖。

   卷552_16 【和主司王起（一作和主司酬周侍郎）】林滋
龙门一变荷生成，况是三传不朽名。美誉早闻喧北阙，
颓波今见走东瀛。鸳行既接参差影，鸡树仍同次第荣。
从此青衿与朱紫，升堂侍宴更何营。

   卷552_25 【和主司王起（一作和主司酬周侍郎）】张道符
三开文镜继芳声，暗暗云霄接去程。会压洪波先得路，
早升清禁共垂名。莲峰对处朱轮贵，金榜传时玉韵成。
更许下才听白雪，一枝今过郄诜荣。

   卷552_36 【和主司王起（一作和主司酬周侍郎）】王甚夷
春闱帝念主生成，长庆公闻两岁名。有蕴赤心分雨露，
无私和气浃寰瀛。龙门乍出难胜幸，鸳侣先行是最荣。
遥仰高峰看白雪，多惭属和意屏营。

   卷553_5 【嘉川驿楼晚望】姚鹄
楼压寒江上，开帘对翠微。斜阳诸岭暮，古渡一僧归。
窗迥云冲起，汀遥鸟背飞。谁言坐多倦，目极自忘机。

   卷553_15 【野寺寓居即事二首】姚鹄
南山色当户，初日半檐时。鹤去卧看远，僧来嫌起迟。
窗明云影断，庭晓树阴移。何处题新句，连溪密叶垂。
古寺更何有，当庭唯折幢。伴僧青藓榻，对雨白云窗。
暝色生前岭，离魂隔远江。沙洲半藜草，飞鹭白双双。

   卷554_14 【落第后寄江南亲友】项斯
古巷槐阴合，愁多昼掩扉。独存过江马，强拂看花衣。
送客心先醉，寻僧夜不归。龙钟易惆怅，莫遣寄书稀。

   卷554_18 【题太白山隐者】项斯
高居在幽岭，人得见时稀。写箓扃虚白，寻僧到翠微。
扫坛星下宿，收药雨中归。从服小还后，自疑身解飞。

   卷554_38 【华顶道者】项斯
仙人掌中住，生有上天期。已废烧丹处，犹多种杏时。
养龙于浅水，寄鹤在高枝。得道复无事，相逢尽日棋。

   卷554_42 【经李白墓】项斯
夜郎归未老，醉死此江边。葬阙官家礼，诗残乐府篇。
游魂应到蜀，小碣岂旌贤。身没犹何罪，遗坟野火燃。

   卷554_44 【送僧】项斯
灵山巡未遍，不作住持心。逢寺暂投宿，是山皆独寻。
有时过静界，在处想空林。从小即行脚，出家来至今。

   卷554_47 【送友人之永嘉】项斯
长贫知不易，去计拟何逃。相对人愁别，经过几处劳。
城连沙岫远，山断夏云高。犹想成诗处，秋灯半照涛。

   卷554_61 【题赠宣州亢拾遗】项斯
传骑一何催，山门昼未开。高人终避世，圣主不遗才。
坐次欹临水，门中独举杯。谁为旦夕侣，深寺数僧来。

   卷554_69 【李处士道院南楼】项斯
霜晚复秋残，楼明近远山。满壶邀我醉，一榻为僧闲。
树簇孤汀眇，帆欹积浪间。从容更南望，殊欲外人寰。

   卷554_89 【旧宫人】项斯
自出先皇玉殿中，衣裳不更染深红。宫钗折尽垂空鬓，
内扇穿多减半风。桃熟亦曾君手赐，酒阑犹候妾歌终。
如今还向城边住，御水东流意不通。

   卷555_4 【送从叔赴南海幕】马戴
洞庭秋色起，哀狖更难闻。身往海边郡，帆悬天际云。
炎州罗翠鸟，瘴岭控蛮军。信息来非易，堪悲此路分。

   卷555_10 【下第再过崔邵池阳居】马戴
岂无故乡路，路远未成归。关内相知少，海边来信稀。
离云空石穴，芳草偃郊扉。谢子一留宿，此心聊息机。

   卷555_28 【赠别北客】马戴
君生游侠地，感激气何高。饮尽玉壶酒，赠留金错刀。
雁关飞霰雪，鲸海落云涛。决去如征鸟，离心空自劳。

   卷555_36 【赠别江客】马戴
湘中有岑穴，君去挂帆过。露细蒹葭广，潮回岛屿多。
汀洲延夕照，枫叶坠寒波。应使同渔者，生涯许钓歌。

   卷555_46 【旅次夏州】马戴
嘶马发相续，行次夏王台。锁郡云阴暮，鸣笳烧色来。
霜繁边上宿，鬓改碛中回。怅望胡沙晓，惊蓬朔吹催。

   卷556_13 【离夜二首】马戴
东征辽水迥，北近单于台。戎衣挂宝剑，玉箸衔金杯。
红烛暗将灭，翠蛾终不开。
凝夜照离色，恐闻啼晚鸦。前年营雁塞，明月戍龙沙。
曾与五陵子，休装孤剑花。

   卷556_18 【幽上留别令狐侍郎】马戴
自别丘中隐，频年哭路岐。辛勤今若是，少壮岂多时。
露滴阴虫苦，秋声远客悲。晚营严鼓角，红叶拂旌旗。
北阙虚延望，西林久见思。川流寒水急，云返故山迟。
落照游人去，长空独鸟随。不堪风景隔，忠信寡相知。

   卷556_30 【题庐山寺】马戴
白茅为屋宇编荆，数处阶墀石叠成。东谷笑言西谷响，
下方云雨上方晴。鼠惊樵客缘苍壁，猿戏山头撼紫柽。
别有一条投涧水，竹筒斜引入茶铛。

   卷556_83 【寄金州姚使君员外】马戴
老怀清净化，乞去守洵阳。废井人应满，空林虎自藏。
迸泉疏石窦，残雨发椒香。山缺通巴峡，江流带楚樯。
忧农生野思，祷庙结云装。覆局松移影，听琴月堕光。
鸟鸣开郡印，僧去置禅床。罢贡金休凿，凌寒笋更长。
退公披鹤氅，高步隔鹓行。相见朱门内，麾幢拂曙霜。

   卷556_84 【中秋夜坐有怀】马戴
秋光动河汉，耿耿曙难分。堕露垂丛药，残星间薄云。
心悬赤城峤，志向紫阳君。雁过海风起，萧萧时独闻。

   卷557_37 【马嵬坡】郑畋
玄宗回马杨妃死，云雨虽亡日月新。
终是圣明天子事，景阳宫井又何人。

   卷557_9 【望九华山】卢嗣立
九华深翠落轩楹，迥眺澄江气象明。不遇阴霾孤岫隐，
正当寒日众峰呈。坐观风雪销烦思，惜别烟岚驻晓行。
得路归山期早诀，夜来潜已告精诚。

   卷558_25 【郊居答客】薛能
傍舍虫声满，残秋宿雨村。远劳才子骑，光顾野人门。
败叶盘空蔓，雕丛露暗根。相携未尽语，川月照黄昏。

   卷558_36 【雕堂】薛能
丈室久多病，小园晴独游。鸣蛩孤烛雨，啅雀一篱秋。
圣主恩难谢，生灵志亦忧。他年谁识我，心迹在徐州。

   卷559_10 【送同儒大德归柏梯寺】薛能
柏梯还拟谢微官，遥拟千峰送法兰。行径未曾青石断，
拂床终有白云残。京尘濯后三衣洁，山舍禅初万象安。
薇蕨纵多师莫踏，我心犹欲尽图看。

   卷559_20 【献仆射相公】薛能
清如冰雪重如山，百辟严趋礼绝攀。强虏外闻应丧胆，
平人相见尽开颜。朝廷有道青春好，门馆无私白日闲。
致却垂衣更何事，几多诗句咏关关。

   卷559_24 【将赴镇过太康县有题】薛能
才入东郊便太康，自听何暮岂龚黄。晴村透日桑榆影，
晓露湿秋禾黍香。十万旌旗移巨镇，几多輗軏负孤庄。
时****识征东将，看取欃枪落太荒。

   卷559_25 【彭门解嘲二首】薛能
呜呜吹角贰师营，落日身闲笑傲行。尽觉文章尊万事，
却嫌官职剩双旌。终休未拟降低屈，忽遇还须致太平。
频上水楼谁会我，泗滨浮磬是同声。
伤禽栖后意犹惊，偶向黐竿脱此生。身外不思簪组事，
耳中唯要管弦声。耽吟乍可妨时务，浅饮无因致宿酲。
秦客莫嘲瓜戍远，水风潇洒是彭城。

   卷559_32 【重游德星亭感事】薛能
颍水川中枕水台，当时离别此重来。舟沉土岸生新草，
诗映纱笼有薄埃。事系兴亡人少到，地当今古我迟回。
残阳照树明于旭，犹向池边把酒杯。

   卷560_15 【春日寓怀】薛能
幽拙未谋身，无端患不均。盗憎犹念物，花尽不知春。
井邑常多弊，江山岂有神。犍为何处在，一拟吊埋轮。

   卷560_22 【春居即事】薛能
云密露晨晖，西园独掩扉。雨新临断火，春冷著单衣。
榆荚奔风健，兰芽负土肥。交亲不是变，自作寄书稀。

   卷560_23 【边城寓题】薛能
孤蹇复飘零，天涯若堕萤。东风吹痼疾，暖日极青冥。
蚕市归农醉，渔舟钓客醒。论邦苦不早，只此负王庭。

   卷560_38 【嘉陵驿见贾岛旧题】薛能
贾子命堪悲，唐人独解诗。左迁今已矣，清绝更无之。
毕竟吾犹许，商量众莫疑。嘉陵四十字，一一是天资。

   卷560_44 【水帘吟】薛能
万滴相随万响兼，路尘天产尽旁沾。源从颢气何因绝，
派助前溪岂觉添。豪客每来清夏葛，愁人才见认秋檐。
嘉名已极终难称，别是风流不是帘。

   卷560_59 【孔雀】薛能
偶有功名正俗才，灵禽何事降瑶台。天仙黼黻毛应是，
宫后屏帏尾忽开。曾处嶂中真雾隐，每过庭下似春来。
佳人为我和衫拍，遣作傞傞送一杯。

   卷560_61 【早蝉】薛能
不见上庭树，日高声忽吟。他人岂无耳，远客自关心。
暂落还因雨，横飞亦向林。分明去年意，从此渐闻砧。

   卷560_72 【春雨】薛能
电阔照潺潺，惊流往复还。远声如有洞，迷色似无山。
利物乾坤内，并风竹树间。静思来朔漠，愁望满柴关。
迸湿消尘虑，吹风触疾颜。谁知草茅径，沾此尚虚闲。

   卷560_77 【泛觞池】薛能
通咽远华樽，泛觞名自君。净看筹见影，轻动酒生纹。
细滴随杯落，来声就浦分。便应半酣后，清冷漱兼云。

   卷561_8 【监郡犍为将归使府登楼寓题】薛能
几日监临向蜀春，错抛歌酒强忧人。
江楼一望西归去，不负嘉州只负身。

   卷561_46 【又和留山鸡】薛能
五色文胜百鸟王，相思兼绝寄芸香。
由来不是池中物，鸡树归时即取将。

   卷561_56 【加阶】薛能
二年中散似稽康，此日无功换宠光。
唯有一般酬圣主，胜于东晋是文章。

   卷561_76 【彭门偶题】薛能
淮王西舍固非夫，柳恽偏州未是都。
直到春秋诸列国，拥旄才子也应无。

    卷562_1 【早春】刘威
晓来庭户外，草树似依依。一夜东风起，万山春色归。
冰消泉派动，日暖露珠晞。已酝看花酒，娇莺莫预飞。

   卷562_8 【冬夜旅怀】刘威
寒窗危竹枕，月过半床阴。嫩叶不归梦，晴虫成苦吟。
酒无通夜力，事满五更心。寂寞谁相似，残灯与素琴。

   卷562_13 【七夕】刘威
乌鹊桥成上界通，千秋灵会此宵同。云收喜气星楼晓，
香拂轻尘玉殿空。翠辇不行青草路，金銮徒候白榆风。
采盘花阁无穷意，只在游丝一缕中。

   卷563_9 【句】李景让
成都十万户，抛若一鸿毛。（见《北梦琐言》）

   卷563_20 【和李尚书命妓歌饯崔侍御】杨知至
燕赵能歌有几人，为花回雪似含颦。
声随御史西归去，谁伴文翁怨九春。

   卷563_22 【送韦觐谪潘州】李明远
北鸟飞不到，南人谁去游。天涯浮瘴水，岭外向潘州。
草木春秋暮，猿猱日夜愁。定知迁客泪，应只对君流。

   卷563_24 【重阳东观席上赠侍郎张固】卢顺之
渡江旌旆动鱼龙，令节开筵上碧峰。翡翠巢低岩桂小，
茱萸房湿露香浓。白云郊外无尘事，黄菊筵中尽醉容。
好是谢公高兴处，夕阳归骑出疏松。

    卷565_1 【春愁】韩琮
金乌长飞玉兔走，青鬓长青古无有。秦娥十六语如弦，
未解贪花惜杨柳。吴鱼岭雁无消息，水誓兰情别来久。
劝君年少莫游春，暖风迟日浓于酒。

   卷565_6 【云】韩琮
深惹离情霭落晖，如车如盖早依依。山头触石应常在，
天际从龙自不归。莫向隙窗笼夜月，好来仙洞湿行衣。
春风淡荡无心后，见说襄王梦亦稀。

   卷565_12 【牡丹】韩琮
桃时杏日不争浓，叶帐阴成始放红。晓艳远分金掌露，
暮香深惹玉堂风。名移兰杜千年后，贵擅笙歌百醉中。
如梦如仙忽零落，暮霞何处绿屏空。

    卷567_1 【津阳门诗】郑嵎
津阳门北临通逵，雪风猎猎飘酒旗。泥寒款段蹶不进，
疲童退问前何为。酒家顾客催解装，案前罗列樽与卮。
青钱琐屑安足数，白醪软美甘如饴。开垆引满相献酬，
枯肠渴肺忘朝饥。愁忧似见出门去，渐觉春色入四肢。
主翁移客挑华灯，双肩隐膝乌帽欹。笑云鲐老不为礼，
飘萧雪鬓双垂颐。问余何往凌寒曦，顾翁枯朽郎岂知。
翁曾豪盛客不见，我自为君陈昔时。时平亲卫号羽林，
我才十五为孤儿。射熊搏虎众莫敌，弯弧出入随佽飞。
此时初创观风楼，檐高百尺堆华榱。楼南更起斗鸡殿，
晨光山影相参差。其年十月移禁仗，山下栉比罗百司。
朝元阁成老君见，会昌县以新丰移。幽州晓进供奉马，
玉珂宝勒黄金羁。五王扈驾夹城路，传声校猎渭水湄。
羽林六军各出射，笼山络野张罝维。雕弓绣韣不知数，
翻身灭没皆蛾眉。赤鹰黄鹘云中来，妖狐狡兔无所依。
人烦马殆禽兽尽，百里腥膻禾黍稀。暖山度腊东风微，
宫娃赐浴长汤池。刻成玉莲喷香液，漱回烟浪深逶迤。
犀屏象荐杂罗列，锦凫绣雁相追随。破簪碎钿不足拾，
金沟残溜和缨緌。上皇宽容易承事，十家三国争光辉。
绕床呼卢恣樗博，张灯达昼相谩欺。相君侈拟纵骄横，
日从秦虢多游嬉。朱衫马前未满足，更驱武卒罗旌旗。
画轮宝轴从天来，云中笑语声融怡。鸣鞭后骑何躞蹀，
宫妆襟袖皆仙姿。青门紫陌多春风，风中数日残春遗。
骊驹吐沫一奋迅，路人拥篲争珠玑。八姨新起合欢堂，
翔鹍贺燕无由窥。万金酬工不肯去，矜能恃巧犹嗟咨。
四方节制倾附媚，穷奢极侈沽恩私。堂中特设夜明枕，
银烛不张光鉴帷。瑶光楼南皆紫禁，梨园仙宴临花枝。
迎娘歌喉玉窈窕，蛮儿舞带金葳蕤。三郎紫笛弄烟月，
怨如别鹤呼羁雌。玉奴琵琶龙香拨，倚歌促酒声娇悲。
饮鹿泉边春露晞，粉梅檀杏飘朱墀。金沙洞口长生殿，
玉蕊峰头王母祠。禁庭术士多幻化，上前较胜纷相持。
罗公如意夺颜色，三藏袈裟成散丝。蓬莱池上望秋月，
无云万里悬清辉。上皇夜半月中去，三十六宫愁不归。
月中秘乐天半间，丁珰玉石和埙篪。宸聪听览未终曲，
却到人间迷是非。千秋御节在八月，会同万国朝华夷。
花萼楼南大合乐，八音九奏鸾来仪。都卢寻橦诚龌龊，
公孙剑伎方神奇。马知舞彻下床榻，人惜曲终更羽衣。
禄山此时侍御侧，金鸡画障当罘罳。绣do衣褓日屃赑，
甘言狡计愈娇痴。诏令上路建甲第，楼通走马如飞翚。
大开内府恣供给，玉缶金筐银簸箕。异谋潜炽促归去，
临轩赐带盈十围。忠臣张公识逆状，日日切谏上弗疑。
汤成召浴果不至，潼关已溢渔阳师。御街一夕无禁鼓，
玉辂顺动西南驰。九门回望尘坌多，六龙夜驭兵卫疲。
县官无人具军顿，行宫彻屋屠云螭。马嵬驿前驾不发，
宰相射杀冤者谁。长眉鬓发作凝血，空有君王潜涕洟。
青泥坂上到三蜀，金堤城边止九旂。移文泣祭昔臣墓，
度曲悲歌秋雁辞。明年尚父上捷书，洗清观阙收封畿。
两君相见望贤顿，君臣鼓舞皆歔欷。宫中亲呼高骠骑，
潜令改葬杨真妃。花肤雪艳不复见，空有香囊和泪滋。
銮舆却入华清宫，满山红实垂相思。飞霜殿前月悄悄，
迎春亭下风飔飔。雪衣女失玉笼在，长生鹿瘦铜牌垂。
象床尘凝罨飒被，画檐虫网颇梨碑。碧菱花覆云母陵，
风篁雨菊低离披。真人影帐偏生草，果老药堂空掩扉。
鼎湖一日失弓剑，桥山烟草俄霏霏。空闻玉碗入金市，
但见铜壶飘翠帷。开元到今逾十纪，当初事迹皆残隳。
竹花唯养栖梧凤，水藻周游巢叶龟。会昌御宇斥内典，
去留二教分黄缁。庆山污潴石瓮毁，红楼绿阁皆支离。
奇松怪柏为樵苏，童山眢谷亡嶮巇，烟中壁碎摩诘画，
云间字失玄宗诗。石鱼岩底百寻井，银床下卷红绠迟。
当时清影荫红叶，一旦飞埃埋素规。韩家烛台倚林杪，
千枝灿若山霞摛。昔年光彩夺天月，昨日销熔当路岐。
龙宫御榜高可惜，火焚牛挽临崎峗。孔雀松残赤琥珀，
鸳鸯瓦碎青琉璃。今我前程能几许，徒有馀息筋力羸。
逢君话此空洒涕，却忆欢娱无见期。主翁莫泣听我语，
宁劳感旧休吁嘻。河清海宴不难睹，我皇已上升平基。
湟中土地昔湮没，昨夜收复无疮痍。戎王北走弃青冢，
虏马西奔空月支。两逢尧年岂易偶，愿翁颐养丰肤肌。
平明酒醒便分首，今夕一樽翁莫违。

   卷567_4 【过蛮溪渡】崔橹
绿杨如发雨如烟，立马危桥独唤船。山口断云迷旧路，
渡头芳草忆前年。身随远道徒悲梗，诗卖明时不直钱。
归去楚台还有计，钓船春雨日高眠。

   卷567_6 【重阳日次荆南路经武宁驿】崔橹
茱萸冷吹溪口香，菊花倒绕山脚黄。家山去此强百里，
弟妹待我醉重阳。风健早鸿高晓景，露清圆碧照秋光。
莫看时节年年好，暗送搔头逐手霜。

   卷567_12 【闻笛（一作华清宫）】崔橹
银河漾漾月晖晖，楼碍星边织女机。
横玉叫云天似水，满空霜逐一声飞。

   卷568_4 【小弟艎南游近书来】李群玉
湘南客帆稀，游子寡消息。经时停尺素，望尽云边翼。
笑言频梦寐，独立想容色。落景无来人，修江入天白。
停停倚门念，瑟瑟风雨夕。何处泊扁舟，迢递湍波侧。
秋归旧窗竹，永夜一凄寂。吟尔鶺鴒篇，中宵慰相忆。

   卷568_14 【我思何所在】李群玉
我思何所在，乃在阳台侧。良宵相望时，空此明月色。
归魂泊湘云，飘荡去不得。觉来理舟楫，波浪春湖白。
烟光浩楚秋，瑶草不忍摘。因书天末心，系此双飞翼。

   卷568_19 【送友人之峡】李群玉
东吴有赋客，愿识阳台仙。彩毫飞白云，不减郢中篇。
楚水五月浪，轻舟入暮烟。巫云多感梦，桂楫早回旋。

   卷568_28 【送处士自番禺东游便归苏台别业】李群玉
哑轧暮江上，橹声摇落心。宛陵三千里，路指吴云深。
莼菜动归兴，忽然闻会吟。南浮龙川月，东下敬亭岑。
多君咏逍遥，结萝碧溪阴。高笼华表鹤，静对幽兰琴。
汗漫江海思，傲然抽冠簪。归屿未云寂，还家应追寻。
二陆文苑秀，岧峣怀所钦。惜我入洛晚，不睹双南金。
江左风流尽，名贤成古今。送君无限意，别酒但加斟。

   卷568_33 【送郑子宽弃官东游便归女几】李群玉
八月湖浸天，扬帆入秋色。岷峨雪气来，寒涨潇湘碧。
子真冥鸿志，不逐笼下翼。九女叠云屏，於焉恣栖息。
新诗山水思，静入陶谢格。困醉松花春，追攀紫烟客。
相逢十年旧，嚬笑等欢慽。一饭玉露蔬，中肠展堆积。
停食不尽意，倾意怅可惜。云水一分飞，离忧洞庭侧。
回车三乡路，仙菊正堪摘。寄谢杜兰香，何年别张硕。

   卷568_47 【穆天子】李群玉
穆满恣逸志，而轻天下君。一朝得八骏，逐日西溟濆。
寂漠崦嵫幽，绝迹留空文。三千閟宫艳，怨绝宁胜云。
或言帝轩辕，乘龙凌紫氛。桥山葬弓剑，暧昧竟难分。
不思五弦琴，作歌咏南薰。但听西王母，瑶池吟白云。

   卷569_10 【登蒲涧寺后二岩三首】李群玉
五仙骑五羊，何代降兹乡。涧有尧年韭，山馀禹日粮。
楼台笼海色，草树发天香。浩啸波光里，浮溟兴甚长。
行尽崎岖路，惊从汗漫游。青天豁眼快，碧海醒心秋。
便欲寻河汉，因之犯斗牛。九霄身自致，何必遇浮丘。
南溟吞越绝，极望碧鸿濛。龙渡潮声里，雷喧雨气中。
赵佗丘垄灭，马援鼓鼙空。遐想鱼鹏化，开襟九万风。

   卷569_17 【宵民】李群玉
大雅无忧怨，宵民有爱憎。鲁侯天不遇，臧氏尔何能。
惨惨心如虺，营营舌似蝇。谁于销骨地，一鉴玉壶冰。

   卷569_19 【与三山人夜话（一作与濮阳夏侯吴三山人夜话）】李群玉
静谈云鹤趣，高会两三贤。酒思弹琴夜，茶芳向火天。
兔裘堆膝暖，鸠杖倚床偏。各厌池笼窄，相看意浩然。

   卷569_20 【春寒】李群玉
拨火垂帘夕，将暄向冷天。闷斟壶酒暖，愁听雨声眠。
处世心悠尔，干时思索然。春光看已半，明日又藏烟。

   卷569_24 【池州封员外郡斋双鹤丹顶霜翎仙态浮旷罢政之日因呈此章】李群玉
潇洒二白鹤，对之高兴清。寒溪侣云水，朱阁伴琴笙。
顾慕稻粱惠，超遥江海情。应携帝乡去，仙阙看飞鸣。

   卷569_45 【七月十五夜看月】李群玉
朦胧南溟月，汹涌出云涛。下射长鲸眼，遥分玉兔毫。
势来星斗动，路越青冥高。竟夕瞻光彩，昂头把白醪。

   卷569_54 【送于少监自广州还紫逻】李群玉
鸣皋山水似麻源，谢监东还忆故园。海峤烟霞轻逸翰，
洛川花木待回轩。宦情薄去诗千首，世事闲来酒一尊。
明日中书见颜范，始应通籍入金门。

   卷569_56 【规公业在净名得甚深义仆近获顾长康月宫真影…以屈瞻礼】李群玉
五浊之世尘冥冥，达观栖心于此经。但用须弥藏芥子，
安知牛迹笑东溟。生公吐辩真无敌，顾氏传神实有灵。
今日净开方丈室，一飞白足到茅亭。

   卷569_85 【将欲南行陪崔八宴海榴亭】李群玉
朝宴华堂暮未休，几人偏得谢公留。风传鼓角霜侵戟，
云卷笙歌月上楼。宾馆尽开徐孺榻，客帆空恋李膺舟。
谩夸书剑无归处，水远山长步步愁。

   卷569_88 【同郑相并歌姬小饮戏赠（一作杜丞相悰筵中赠美人）】李群玉
裙拖六幅湘江水，鬓耸巫山一段云。风格只应天上有，
歌声岂合世间闻。胸前瑞雪灯斜照，眼底桃花酒半醺。
不是相如怜赋客，争教容易见文君。

   卷570_5 【客愁二首】李群玉
客愁看柳色，日日逐春深。荡漾春风起，谁知历乱心。
客愁看柳色，日日逐春长。凭送湘流水，绵绵入帝乡。

   卷570_22 【龙安寺佳人阿最歌八首】李群玉
团团明月面，冉冉柳枝腰。未入鸳鸯被，心长似火烧。
见面知何益，闻名忆转深。拳挛荷叶子，未得展莲心。
欲摘不得摘，如看波上花。若教亲玉树，情愿作蒹葭。
门路穿茶焙，房门映竹烟。会须随鹿女，乞火到窗前。
不是求心印，都缘爱绿珠。何须同泰寺，然后始为奴。
既为金界客，任改净人名。愿扫琉璃地，烧香过一生。
素腕撩金索，轻红约翠纱。不如栏下水，终日见桃花。
第一龙宫女，相怜是阿谁。好鱼输獭尽，白鹭镇长饥。

   卷570_33 【赠魏三十七】李群玉
名珪字玉净无瑕，美誉芳声有数车。
莫放焰光高二丈，来年烧杀杏园花。

   卷570_35 【旅游番禺献凉公】李群玉
帝乡群侣杳难寻，独立沧洲岁暮心。
野鹤栖飞无远近，稻粱多处是恩深。

   卷570_48 【秋登涔阳城二首】李群玉
万户砧声水国秋，凉风吹起故乡愁。
行人望远偏伤思，白浪青枫满北楼。
穿针楼上闭秋烟，织女佳期又隔年。
斜笛夜深吹不落，一条银汉挂秋天。

   卷570_51 【赠琵琶妓】李群玉
我见鸳鸯飞水上，君还望月苦相思。
一双裙带同心结，早寄黄鹂孤雁儿。

   卷570_52 【落帆后赋得二绝】李群玉
平湖茫茫春日落，危樯独映沙洲泊。
上岸闲寻细草行，古查飞起黄金鹗。
水浮秋烟沙晓雪，皎洁无风灯影彻。
海客云帆未挂时，相与缘江拾明月。

   卷570_53 【赠人】李群玉
曾留宋玉旧衣裳，惹得巫山梦里香。
云雨无情难管领，任他别嫁楚襄王。

   卷570_60 【和人赠别】李群玉
嚬黛低红别怨多，深亭芳恨满横波。
声中唱出缠绵意，泪落灯前一曲歌。

   卷570_72 【劝人庐山读书】李群玉
怜君少隽利如锋，气爽神清刻骨聪。
片玉若磨唯转莹，莫辞云水入庐峰。

   卷570_84 【南庄春晚二首】李群玉
连云草映一条陂，鸂鶒双双带水飞。
南村小路桃花落，细雨斜风独自归。
草暖沙长望去舟，微茫烟浪向巴丘。
沅江寂寂春归尽，水绿蘋香人自愁。

   卷571_20 【枕上吟】贾岛
夜长忆白日，枕上吟千诗。何当苦寒气，忽被东风吹。
冰开鱼龙别，天波殊路岐。

   卷571_40 【代边将】贾岛
持戈簇边日，战罢浮云收。露草泣寒霁，夜泉鸣陇头。
三尺握中铁，气冲星斗牛。报国不拘贵，愤将平虏雠。

   卷571_43 【送陈商】贾岛
古道长荆棘，新岐路交横。君于荒榛中，寻得古辙行。
足踏圣人路，貌端禅士形。我曾接夜谈，似听讲一经。
联翩曾数举，昨登高第名。釜底绝烟火，晓行皇帝京。
上客远府游，主人须目明。青云别青山，何日复可升。

   卷571_46 【答王参】贾岛
寸晷不相待，四时互如竞。客思先觉秋，虫声苦知暝。
霜松积旧翠，露月团如镜。诗负属景同，琴孤坐堂听。
相期黄菊节，别约红桃径。每把式微篇，临风一长咏。

   卷571_52 【送郑山人游江湖】贾岛
南游衡岳上，东往天台里。足蹑华顶峰，目观沧海水。

   卷571_53 【就峰公宿】贾岛
河出鸟宿后，萤火白露中。上人坐不倚，共我论量空。
残月华晻暧，远水响玲珑。尔时无了梦，兹宵方未穷。

   卷571_54 【刘景阳东斋】贾岛
松阴连竹影，中有芜苔井。清风此地多，白日空自永。
景阳公干孙，诗句得真景。劝我不须归，月出东斋静。

   卷571_56 【送集文上人游方】贾岛
来从道陵井，双木溪边会。分首芳草时，远意青天外。
此游诣几岳，嵩华衡恒泰。

   卷572_35 【送路】贾岛
别我就蓬蒿，日斜飞伯劳。龙门流水急，嵩岳片云高。
叹命无知己，梳头落白毛。从军当此去，风起广陵涛。

   卷573_19 【送僧】贾岛
出家从丱岁，解论造玄门。不惜挥谈柄，谁能听至言。
中时山果熟，后夏竹阴繁。此去逢何日，峨嵋晓复昏。

   卷573_25 【送空公往金州】贾岛
七百里山水，手中楖栗粗。松生师坐石，潭涤祖传盂。
长拟老岳峤，又闻思海湖。惠能同俗姓，不是岭南卢。

   卷573_76 【重与彭兵曹】贾岛
故人在城里，休寄海边书。渐去老不远，别来情岂疏。
砚冰催腊日，山雀到贫居。每有平戎计，官家别敕除。

   卷573_90 【寄刘侍御】贾岛
衣多苔藓痕，犹拟更趋门。自夏虽无病，经秋不过原。
积泉留岱鸟，叠岫隔巴猿。琴月西斋集，如今岂复言。

   卷573_102 【暮过山村】贾岛
数里闻寒水，山家少四邻。怪禽啼旷野，落日恐行人。
初月未终夕，边烽不过秦。萧条桑柘外，烟火渐相亲。

   卷573_108 【宿姚合宅寄张司业籍】贾岛
闲宵因集会，柱史话先生。身爱无一事，心期往四明。
松枝影摇动，石磬响寒清。谁伴南斋宿，月高霜满城。

   卷573_111 【寄柳舍人宗元】贾岛
格与功俱造，何人意不降。一宵三梦柳，孤泊九秋江。
擢第名重列，冲天字几双。誓为仙者仆，侧执驭风幢。

   卷573_129 【送刘知新往襄阳】贾岛
此别诚堪恨，荆襄是旧游。眼光悬欲落，心绪乱难收。
花木三层寺，烟波五相楼。因君两地去，长使梦悠悠。

   卷574_3 【巴兴作】贾岛
三年未省闻鸿叫，九月何曾见草枯。寒暑气均思白社，
星辰位正忆皇都。苏卿持节终还汉，葛相行师自渡泸。
乡味朔山林果别，北归期挂海帆孤。

   卷574_16 【赠牛山人】贾岛
二十年中饵茯苓，致书半是老君经。东都旧住商人宅，
南国新修道士亭。凿石养峰休买蜜，坐山秤药不争星。
古来隐者多能卜，欲就先生问丙丁。

   卷574_34 【方镜】贾岛
背如刀截机头锦，面似升量涧底泉。
铜雀台南秋日后，照来照去已三年。

   卷574_49 【送罗少府归牛渚】贾岛
作尉长安始三日，忽思牛渚梦天台。楚山远色独归去，
灞水空流相送回。霜覆鹤身松子落，月分萤影石房开。
白云多处应频到，寒涧泠泠漱古苔。

   卷574_57 【赠翰林】贾岛
清重无过知内制，从前礼绝外庭人。看花在处多随驾，
召宴无时不及身。马自赐来骑觉稳，诗缘见彻语长新。
应怜独向名场苦，曾十馀年浪过春。

   卷574_66 【三月晦日赠刘评事】贾岛
三月正当三十日，风光别我苦吟身。
共君今夜不须睡，未到晓钟犹是春。

   卷574_68 【题鱼尊师院】贾岛
老子堂前花万树，先生曾见几回春。
夜煎白石平明吃，不拟教人哭此身。

   卷574_69 【宿村家亭子（一作宿杜司空东亭，或题杜司户亭子）】贾岛
床头枕是溪中石，井底泉通竹下池。
宿客未眠过夜半，独闻山雨到来时。

   卷574_72 【听乐山人弹易水】贾岛
朱丝弦底燕泉急，燕将云孙白日弹。
嬴氏归山陵已掘，声声犹带发冲冠。

   卷574_85 【早行】贾岛
早起赴前程，邻鸡尚未鸣。主人灯下别，羸马暗中行。
蹋石新霜滑，穿林宿鸟惊。远山钟动后，曙色渐分明。

   卷574_100 【寻隐者不遇（一作孙革访羊尊师诗）】贾岛
松下问童子，言师采药去。只在此山中，云深不知处。

   卷575_11 【舞衣曲】温庭筠
藕肠纤缕抽轻春，烟机漠漠娇娥嚬。金梭淅沥透空薄，
剪落交刀吹断云。张家公子夜闻雨，夜向兰堂思楚舞。
蝉衫麟带压愁香，偷得莺簧锁金缕。管含兰气娇语悲，
胡槽雪腕鸳鸯丝。芙蓉力弱应难定，杨柳风多不自持，
回嚬笑语西窗客，星斗寥寥波脉脉。不逐秦王卷象床，
满楼明月梨花白。

   卷575_16 【照影曲】温庭筠
景阳妆罢琼窗暖，欲照澄明香步懒。桥上衣多抱彩云，
金鳞不动春塘满。黄印额山轻为尘，翠鳞红稚俱含嚬。
桃花百媚如欲语，曾为无双今两身。

   卷577_2 【猎骑辞】温庭筠
早辞平扆殿，夕奉湘南宴。香兔抱微烟，重鳞叠轻扇。
蚕饥使君马，雁避将军箭。宝柱惜离弦，流黄悲赤县。
理钗低舞鬓，换袖回歌面。晚柳未如丝，春花已如霰。
所嗟故里曲，不及青楼宴。

   卷577_44 【寓怀】温庭筠
诚足不顾得，妄矜徒有言。语斯谅未尽，隐显何悠然。
洵彼都邑盛，眷惟车马喧。自期尊客卿，非意干王孙。
衔知有贞爵，处实非厚颜。苟无海岱气，奚取壶浆恩。
唯丝南山杨，适我松菊香。鹏鹍诚未忆，谁谓凌风翔。

   卷577_50 【边笳曲（一作齐梁体）】温庭筠
朔管迎秋动，雕阴雁来早。上郡隐黄云，天山吹白草。
嘶马悲寒碛，朝阳照霜堡。江南戍客心，门外芙蓉老。

   卷578_23 【溪上行】温庭筠
绿塘漾漾烟濛濛，张翰此来情不穷。雪羽褵褷立倒影，
金鳞拨剌跳晴空。风翻荷叶一向白，雨湿蓼花千穗红。
心羡夕阳波上客，片时归梦钓船中。

   卷578_33 【和友人悼亡（一作丧歌姬）】温庭筠
玉貌潘郎泪满衣，画罗轻鬓雨霏微。红兰委露愁难尽，
白马朝天望不归。宝镜尘昏鸾影在，钿筝弦断雁行稀。
春来多少伤心事，碧草侵阶粉蝶飞。

   卷578_54 【和友人伤歌姬】温庭筠
月缺花残莫怆然，花须终发月终圆。更能何事销芳念，
亦有浓华委逝川。一曲艳歌留婉转，九原春草妒婵娟。
王孙莫学多情客，自古多情损少年。

   卷578_57 【题裴晋公林亭】温庭筠
谢傅林亭暑气微，山丘零落閟音徽。东山终为苍生起，
南浦虚言白首归。池凤已传春水浴，渚禽犹带夕阳飞。
悠然到此忘情处，一日何妨有万几。

   卷579_14 【咸阳值雨】温庭筠
咸阳桥上雨如悬，万点空濛隔钓船。
还似洞庭春水色，晓云将入岳阳天。

   卷579_15 【弹筝人】温庭筠
天宝年中事玉皇，曾将新曲教宁王。
钿蝉金雁今零落，一曲伊州泪万行。

   卷580_5 【过华清宫二十二韵】温庭筠
忆昔开元日，承平事胜游。贵妃专宠幸，天子富春秋。
月白霓裳殿，风干羯鼓楼。斗鸡花蔽膝，骑马玉搔头。
绣毂千门妓，金鞍万户侯。薄云欹雀扇，轻雪犯貂裘。
过客闻韶濩，居人识冕旒。气和春不觉，烟暖霁难收。
涩浪和琼甃，晴阳上彩斿。卷衣轻鬓懒，窥镜澹蛾羞。
屏掩芙蓉帐，帘褰玳瑁钩。重瞳分渭曲，纤手指神州。
御案迷萱草，天袍妒石榴。深岩藏浴凤，鲜隰媚潜虬。
不料邯郸虱，俄成即墨牛。剑锋挥太皞，旗焰拂蚩尤。
内嬖陪行在，孤臣预坐筹。瑶簪遗翡翠，霜仗驻骅骝。
艳笑双飞断，香魂一哭休。早梅悲蜀道，高树隔昭丘。
朱阁重霄近，苍崖万古愁。至今汤殿水，呜咽县前流。

   卷581_9 【早秋山居】温庭筠
山近觉寒早，草堂霜气晴。树凋窗有日，池满水无声。
果落见猿过，叶干闻鹿行。素琴机虑静，空伴夜泉清。

   卷581_19 【咏山鸡】温庭筠
万壑动晴景，山禽凌翠微。绣翎翻草去，红觜啄花归。
巢暖碧云色，影孤清镜辉。不知春树伴，何处又分飞。

   卷582_16 【博山】温庭筠
博山香重欲成云，锦段机丝妒鄂君。粉蝶团飞花转影，
彩鸳双泳水生纹。青楼二月春将半，碧瓦千家日未曛。
见说杨朱无限泪，岂能空为路岐分。

   卷582_19 【过潼关】温庭筠
地形盘屈带河流，景气澄明是胜游。十里晓鸡关树暗，
一行寒雁陇云愁。片时无事溪泉好，尽日凝眸岳色秋。
麈尾角巾应旷望，更嗟芳霭隔秦楼。

   卷583_12 【盘石寺留别成公】温庭筠
槲叶萧萧带苇风，寺前归客别支公。三秋岸雪花初白，
一夜林霜叶尽红。山叠楚天云压塞，浪遥吴苑水连空。
悠然旅榜频回首，无复松窗半偈同。

   卷583_19 【送渤海王子归本国】温庭筠
疆理虽重海，车书本一家。盛勋归旧国，佳句在中华。
定界分秋涨，开帆到曙霞。九门风月好，回首是天涯。

   卷583_30 【宿沣曲僧舍】温庭筠
东郊和气新，芳霭远如尘。客舍停疲马，僧墙画故人。
沃田桑景晚，平野菜花春。更想严家濑，微风荡白蘋。

   卷583_34 【牡丹二首】温庭筠
轻阴隔翠帏，宿雨泣晴晖。醉后佳期在，歌馀旧意非。
蝶繁经粉住，蜂重抱香归。莫惜薰炉夜，因风到舞衣。
水漾晴红压叠波，晓来金粉覆庭莎。裁成艳思偏应巧，
分得春光最数多。欲绽似含双靥笑，正繁疑有一声歌。
华堂客散帘垂地，想凭阑干敛翠蛾。

   卷583_38 【题磁岭海棠花】温庭筠
幽态竟谁赏，岁华空与期。岛回香尽处，泉照艳浓时。
蜀彩淡摇曳，吴妆低怨思。王孙又谁恨，惆怅下山迟。

   卷583_39 【苦楝花】温庭筠
院里莺歌歇，墙头蝶舞孤。天香薰羽葆，宫紫晕流苏。
晻暧迷青琐，氤氲向画图。只应春惜别，留与博山炉。

   卷583_41 【答段柯古见嘲】温庭筠
彩翰殊翁金缭绕，一千二百逃飞鸟。
尾薪桥下未为痴，暮雨朝云世间少。

   卷583_44 【龙尾驿妇人图】温庭筠
慢笑开元有幸臣，直教天子到蒙尘。
今来看画犹如此，何况亲逢绝世人。

   卷583_48 【元日】温庭筠
神耀破氛昏，新阳入晏温。绪风调玉吹，端日应铜浑。
威凤跄瑶簴，升龙护璧门。雨旸春令煦，裘冕晬容尊。

   卷583_51 【清明日】温庭筠
清娥画扇中，春树郁金红。出犯繁花露，归穿弱柳风。
马骄偏避幰，鸡骇乍开笼。柘弹何人发，黄鹂隔故宫。

   卷583_48 【句】温庭筠
春水碧于天，画船听雨眠。（见《优古堂诗话》）
绿树绕村含细雨，寒潮背郭卷平沙。（《送人》，
见《诗人玉屑》）

   卷584_5 【寄温飞卿笺纸】段成式
三十六鳞充使时，数番犹得裹相思。
待将袍袄重抄了，尽写襄阳播掿词。

    卷585_1 【皎皎词】刘驾
皎皎复皎皎，逢时即为好。高秋亦有花，不及当春草。
班姬入后宫，飞燕舞东风。青娥中夜起，长叹月明里。

   卷585_2 【长安旅舍纾情投先达（一作长安抒怀寄知己）】刘驾
岐路不在地，马蹄徒苦辛。上国闻姓名，不如山中人。
大宅满六街，此身入谁门。愁心日散乱，有似空中尘。
白露下长安，百虫鸣草根。方当秋赋日，却忆归山村。
静女头欲白，良媒况我邻。无令苦长叹，长叹销人魂。

   卷585_6 【送李垣先辈归嵩少旧居】刘驾
高秋灞浐路，游子多惨戚。君于此地行，独似寻春色。
文章满人口，高第非苟得。要路在长安，归山却为客。
□□□□□，狂歌罢叹息。我岂无故山，千里同外国。

   卷585_23 【唐乐府十首·献贺觞】刘驾
莫但取河湟，河湟非边疆。愿今日入处，亦似天中央。
天子寿万岁，再拜献此觞。

   卷586_6 【深愁喜友人至】刘沧
不避驱羸道路长，青山同喜惜年光。灯前话旧阶草夜，
月下醉吟溪树霜。落叶已经寒烧尽，衡门犹对古城荒。
此身未遂归休计，一半生涯寄岳阳。

   卷586_34 【经过建业】刘沧
六代兴衰曾此地，西风露泣白蘋花。烟波浩渺空亡国，
杨柳萧条有几家。楚塞秋光晴入树，浙江残雨晚生霞。
凄凉处处渔樵路，鸟去人归山影斜。

   卷586_37 【秋日夜怀】刘沧
砧杵寥寥秋色长，绕枝寒鹊客情伤。关山云尽九秋月，
门柳叶凋三径霜。近日每思归少室，故人遥忆隔潇湘。
如何节候变容发，明镜一看愁异常。

   卷586_45 【长安冬夜书情】刘沧
上国栖迟岁欲终，此情多寄寂寥中。钟传半夜旅人馆，
鸦叫一声疏树风。古巷月高山色静，寒芜霜落灞原空。
今来唯问心期事，独望******未通。

   卷586_51 【匡城寻薛闵秀才不遇】刘沧
音容一别近三年，往事空思意浩然。匹马东西何处客，
孤城杨柳晚来蝉。路长草色秋山绿，川阔晴光远水连。
不见故人劳梦寐，独吟风月过南燕。

   卷586_53 【寄远】刘沧
西园杨柳暗惊秋，宝瑟朱弦结远愁。霜落雁声来紫塞，
月明人梦在青楼。蕙心迢递湘云暮，兰思萦回楚水流。
锦字织成添别恨，关河万里路悠悠。

   卷586_54 【长安逢友人】刘沧
上国相逢尘满襟，倾杯一话昔年心。荒台共望秋山立，
古寺多同雪夜吟。风度重城宫漏尽，月明高柳禁烟深。
终期白日******，休感鬓毛霜雪侵。

   卷586_58 【经无可旧居兼伤贾岛】刘沧
尘室寒窗我独看，别来人事几凋残。书空萧寺一僧去，
雪满巴山孤客寒。落叶堕巢禽自出，苍苔封砌竹成竿。
碧云迢递长江远，向夕苦吟归思难。

   卷586_64 【洛神怨】刘沧
子建东归恨思长，飘飖神女步池塘。云鬟高动水宫影，
珠翠乍摇沙露光。心寄碧沉空婉恋，梦残春色自悠扬。
停车绮陌傍杨柳，片月青楼落未央。

   卷586_69 【夏日登慈恩寺】刘沧
金界时来一访僧，天香飘翠琐窗凝。碧池静照寒松影，
清昼深悬古殿灯。晚景风蝉催节候，高空云鸟度轩层。
尘机消尽话玄理，暮磬出林疏韵澄。

   卷586_83 【入关留别主人】刘沧
此来多愧食鱼心，东阁将辞强一吟。羸马客程秋草合，
晚蝉关树古槐深。风生野渡河声急，雁过寒原岳势侵。
对酒相看自无语，几多离思入瑶琴。

   卷586_84 【留别山中友人】刘沧
欲辞松月恋知音，去住多同羁鸟心。秋尽书窗惊白发，
晚冲霜叶下青岑。大河风急寒声远，高岭云开夕影深。
别后寂寥无限意，野花门路草虫吟。

   卷586_95 【汶阳客舍】刘沧
年光自感益蹉跎，岐路东西竟若何。窗外雨来山色近，
海边秋至雁声多。思乡每读登楼赋，对月空吟叩角歌。
迢递旧山伊水畔，破斋荒径闭烟萝。

   卷587_9 【送边将】李频
防秋戎马恐来奔，诏发将军出雁门。遥领短兵登陇首，
独横长剑向河源。悠扬落日黄云动，苍莽阴风白草翻。
若纵干戈更深入，应闻收得到昆仑。

   卷587_11 【将赴黔州先寄本府中丞】李频
八月瞿塘到底翻，孤舟上得已销魂。幕中职罢犹趋府，
阙下官成未谢恩。丹嶂耸空无过鸟，青林覆水有垂猿。
感知肺腑终难说，从此辞归便扫门。

   卷587_16 【春日思归】李频
春情不断若连环，一夕思归鬓欲斑。壮志未酬三尺剑，
故乡空隔万重山。音书断绝干戈后，亲友相逢梦寐间。
却羡浮云与飞鸟，因风吹去又吹还。

   卷587_27 【及第后还家过岘岭】李频
魏驮山前一朵花，岭西更有几千家。
石斑鱼鲊香冲鼻，浅水沙田饭绕牙。

   卷587_33 【客洛酬刘驾】李频
浮世总应相送老，共君偏更远行多。
此回不似前回别，听尽离歌逐棹歌。

   卷587_52 【送德清喻明府】李频
棹返霅溪云，仍参旧使君。州传多古迹，县记是新文。
水栅横舟闭，湖田立木分。但如诗思苦，为政即超群。

   卷588_2 【旅怀】李频
万里共心论，徒言吾道存。奉亲无别业，谒帝有何门。
水宿惊涛浦，山行落叶村。长安长梦去，欹枕即闻猿。

   卷588_15 【酬姚覃】李频
不见又相招，何曾诉寂寥。醉眠春草长，吟坐夜灯销。
泪堕思山切，身归转路遥。年年送别处，杨柳少垂条。

   卷588_34 【鄜州留别王从事】李频
相识未十日，相知如十年。从来易离别，此去忽留连。
路险行冲雨，山高度隔天。难终清夜坐，更听说安边。

   卷588_53 【长安送友人东归】李频
白社思归处，青门见去人。乡遥茂苑树，路入广陵尘。
海日潮浮晓，湖山雪露春。犹期来帝里，未是得闲人。

   卷588_60 【送厉图南往荆州觐伯】李频
云水入荆湘，古来鱼鸟乡。故关重隔远，春日独行长。
山溜含清韵，江雷吐夜光。郡中词客会，游子更升堂。

   卷588_61 【山中夜坐】李频
归家来几夜，倏忽觉秋残。月满方塘白，风依老树寒。
戏鱼重跃定，惊鸟却栖难。为有门前路，吾生不得安。

   卷589_13 【黔中罢职过峡州题田使君北楼】李频
巴中初去日，已遇使君留。及得寻东道，还陪上北楼。
江冲巫峡出，樯过洛宫收。好是从戎罢，看山觉自由。

   卷589_20 【送寿昌曹明府】李频
惠人须宰邑，为政贵通经。却用清琴理，犹嫌薄俗听。
涨江晴渐渌，春峤烧还青。若宿严陵濑，谁当是客星。

   卷589_38 【长安书怀投知己（一作投邢员外）】李频
所学近雕虫，知难谒至公。徒随众人后，拟老一生中。
间岁家书到，经荒世业空。心悬沧海断，梦与白云通。
玉漏声连北，银河气极东。关门迢递月，禁苑寂寥鸿。
地广身难束，时平道独穷。萧条苔长雨，淅沥叶危风。
久愧干朝客，多惭别钓翁。因依非不忝，延荐况曾蒙。
与善应无替，垂恩本有终。霜天摇落日，莫使逐孤蓬。

   卷589_41 【府试丹浦非乐战】李频
自古为君道，垂衣致理难。怀仁须去杀，用武即胜残。
毒帜诛方及，兵临衅可观。居来彭蠡固，战罢洞庭宽。
雪国知天远，霜林是血丹。吾皇则尧典，薄伐至桑干。

   卷589_49 【宋少府东溪泛舟】李频
登岸还入舟，水禽惊笑语。晚叶低众色，湿云带繁暑。
落日乘醉归，溪流复几许。

   卷589_52 【赠桂林友人】李频
君家桂林住，日伐桂枝炊。何事东堂树，年年待一枝。

   卷589_59 【赠立规上人】李频
竹向空斋合，无僧在四邻。去云离坐石，斜月到禅身。
树老风终夜，山寒雪见春。不知诸祖后，传印是何人。

   卷590_34 【长安夜访澈上人】李郢
关西木落夜霜凝，乌帽闲寻紫阁僧。松迥月光先照鹤，
寺寒沟水忽生冰。琤琤晓漏喧秦禁，漠漠秋烟起汉陵。
闻说天台旧禅处，石房独有一龛灯。

   卷590_35 【送圆鉴上人游天台】李郢
西岭草堂留不住，独携瓶锡向天台。霜清海寺闻潮至，
日宴江船乞食回。华顶夜寒孤月落，石桥秋尽一僧来。
灵溪道者相逢处，阴洞泠泠竹室开。

   卷590_42 【自水口入茶山】李郢
蒨蒨红裙好女儿，相偎相倚看人时。
使君马上应含笑，横把金鞭为咏诗。

   卷590_56 【燕蓊花】李郢
十二街中何限草，燕蓊尽欲占残春。
黄花扑地无穷极，愁杀江南去住人。

    卷592_1 【徒相逢】曹邺
江边野花不须采，梁头野燕不用亲。
西施本是越溪女，承恩不荐越溪人。

   卷592_42 【思不见】曹邺
但见出门踪，不见入门迹。却笑山头女，无端化为石。

   卷593_2 【蓟北门行（一本作出自蓟北门行）】曹邺
长河冻如石，征人夜中戍。但恐筋力尽，敢惮将军遇。
古来死未歇，白骨碍官路。岂无一有功，可以高其墓。
亲戚牵衣泣，悲号自相顾。死者虽无言，那堪生者悟。
不如无手足，得见齿发暮。乃知七尺躯，却是速死具。

   卷593_8 【弃妇】曹邺
嫁来未曾出，此去长别离。父母亦有家，羞言何以归。
此日年且少，事姑常有仪。见多自成丑，不待颜色衰。
何人不识宠，所嗟无自非。将欲告此意，四邻已相疑。

   卷593_9 【读李斯传】曹邺
一车致三毂，本图行地速。不知驾驭难，举足成颠覆。
欺暗尚不然，欺明当自戮。难将一人手，掩得天下目。
不见三尺坟，云阳草空绿。

   卷593_27 【对酒】曹邺
爱酒知是僻，难与性相舍。未必独醒人，便是不饮者。
晚岁无此物，何由住田野。

   卷593_30 【和谢豫章从宋公戏马台送孔令谢病】曹邺
碧树杳云暮，朔风自西来。佳人忆山水，置酒在高台。
不必问流水，坐来日已西。劝君速归去，正及鹧鸪啼。

   卷593_38 【田家效陶】曹邺
黑黍舂来酿酒饮，青禾刈了驱牛载。
大姑小叔常在眼，却笑长安在天外。

   卷594_6 【晚眺徐州延福寺】储嗣宗
杉风振旅尘，晚景藉芳茵。片水明在野，万花深见人。
静依归鹤思，远惜旧山春。今日惜携手，寄怀吟白蘋。

   卷594_9 【和茅山高拾遗忆山中杂题五首·巢鹤】储嗣宗
千万云间丁令威，殷勤仙骨莫先飞。
若逢茅氏传消息，贞白先生不久归。

   卷594_15 【入浮石山】储嗣宗
斜日出门去，残花已过春。鸟声穿叶远，虎迹渡溪新。
入洞几时路，耕田何代人。自惭非避俗，不敢问迷津。

   卷594_30 【经故人旧居】储嗣宗
万里访遗尘，莺声泪湿巾。古书无主散，废宅与山邻。
宿草风悲夜，荒村月吊人。凄凉问残柳，今日为谁春。

   卷594_36 【圣女祠】储嗣宗
石屏苔色凉，流水绕祠堂。巢鹊疑天汉，潭花似镜妆。
神来云雨合，神去蕙兰香。不复闻双佩，山门空夕阳。

   卷595_12 【西归】于武陵
不系与舟闲，悠悠吴楚间。羞将新白发，却到旧青山。
一叶忽离树，几人同入关。长安家尚在，秋至又西还。

   卷595_27 【远水】于武陵
悔作望南浦，望中生远愁。因知人易老，为有水东流。
欲附故乡信，不逢归客舟。萋萋两岸草，又度一年秋。

   卷595_32 【感怀（一作感情，以下一本俱作于邺诗）】于武陵
东风吹草色，空使客蹉跎。不设太平险，更应游子多。
几伤行处泪，一曲醉中歌。尽向青门外，东随渭水波。

   卷595_47 【王将军宅夜听歌】于武陵
朱槛满明月，美人歌落梅。忽惊尘起处，疑有凤飞来。
一曲听初彻，几年愁暂开。东南正云雨，不得见阳台。

   卷597_6 【句】高湘
惟有高州是当家。（《玉泉子》云：湘从兄中书舍人湜
与路相岩亲善，而湘厚刘相瞻，岩既逐瞻，除不附己者
十司户。湘得高州，到日，愤湜不佑己，赋诗云）

   卷597_7 【报何泽】崔安潜
四十九年前及第，同年唯有老夫存。
今日殷勤访吾子，稳将鬐鬣上龙门。

   卷597_15 【骢马】霍总
青骊八尺高，侠客倚雄豪。踏雪生珠汗，障泥护锦袍。
路傍看骤影，鞍底卷旋毛。岂独连钱贵，酬恩更代劳。

   卷597_20 【早春残雪】裴虔馀
霁日雕琼彩，幽庭减夜寒。梅飘馀片积，日堕晚光残。
零落偏依桂，霏微不掩兰。阴林披雾縠，小沼破冰盘。
曲槛霜凝砌，疏篁玉碎竿。已闻三径好，犹可访袁安。

   卷597_21 【柳枝词咏篙水溅妓衣】裴虔馀
半额微黄金缕衣，玉搔头袅凤双飞。
从教水溅罗裙湿，还道朝来行雨归。

   卷597_22 【献淮南师（一作献李仆射）】李嵘
鸡树烟含瑞气凝，凤池波待玉山澄。
国人久倚东关望，拟筑沙堤到广陵。

   卷597_29 【戏酒妓】冯衮
醉眼从伊百度斜，是他家属是他家。
低声向道人知也，隔坐刚抛豆蔻花。

   卷597_31 【题卢州郡斋】郑綮
九衢尘里一书生，多达逢时拥旆旌。
醉里眼开金使字，紫旂风动耀天明。

   卷598_2 【寄鄠杜李遂良处士】高骈
小隐堪忘世上情，可能休梦入重城。池边写字师前辈，
座右题铭律后生。吟社客归秦渡晚，醉乡渔去渼陂晴。
春来不得山中信，尽日无人傍水行。

   卷598_4 【依韵奉酬李迪】高骈
柳下官资颜子居，闲情入骨若为除。诗成斩将奇难敌，
酒熟封侯快未如。只见丝纶终日降，不知功业是谁书。
而今共饮醇滋味，消得揶揄势利疏。

   卷598_21 【赠歌者二首】高骈
酒满金船花满枝，佳人立唱惨愁眉。
一声直入青云去，多少悲欢起此时。
公子邀欢月满楼，双成揭调唱伊州。
便从席上风沙起，直到阳关水尽头。

   卷598_44 【南征叙怀】高骈
万里驱兵过海门，此生今日报君恩。
回期直待烽烟静，不遣征衣有泪痕。

   卷599_28 【子从军】于濆
男作乡中丁，女作乡男妇。南村与北里，日日见父母。
岂似从军儿，一去便白首。何当铸剑戟，尽得丁男力。

   卷599_29 【越溪女】于濆
会稽山上云，化作越溪人。枉破吴王国，徒为西子身。
江边浣纱伴，黄金扼双腕。倏忽不相期，思倾赵飞燕。
妾家基业薄，空有如花面。嫁尽绿窗人，独自盘金线。

   卷600_3 【春诗】萧遘
南国韶光早，春风送腊来。水堤烟报柳，山寺雪惊梅。
练色铺江晚，潮声逐渚回。青旗问沽酒，何处拨寒醅。

   卷600_14 【幽轩】欧阳玭
幽轩斜映山，空涧复潺潺。重叠岩峦趣，遥来窗户间。
桃花飘岫幌，燕子语松关。衣桁侵池翠，阶痕露藓斑。
临风清瑟奏，对客白云闲。眷恋青春色，含毫俯碧湾。

   卷600_28 【句】潘纬
篆经千古涩，影泻一堂寒。（古镜。见《吟窗杂录》）

   卷600_29 【九日卫使君筵上作】武瓘
佳晨登赏喜还乡，谢宇开筵晚兴长。满眼黄花初泛酒，
隔烟红树欲迎霜。千家门户笙歌发，十里江山白鸟翔。
共贺安人丰乐岁，幸陪珠履侍银章。

   卷600_30 【劝酒】武瓘
劝君金屈卮，满酌不须辞。花发多风雨，人生足别离。

   卷601_12 【得远书】李昌符
故人居谪宦，今日一书来。良久惊兼喜，殷勤卷更开。
瘴云沉去雁，江雨促新梅。满纸殊乡泪，非冤不可哀。

   卷601_22 【寄栖白上人】李昌符
剪发兼成隐，将心更属文。无憀对豪客，不拜谒吾君。
画壁惟泉石，经窗半典坟。归林幽鸟狎，乞食病僧分。
默坐终清夜，凝思念碧云。相逢应未卜，余正走嚣氛。

   卷601_25 【送友人】李昌符
举世谁能与事期，解携多是正欢时。人间不遣有名利，
陌上始应无别离。晚渡待船愁立久，乱山投店独行迟。
我今漂泊还如此，江剑相逢亦未知。

   卷602_2 【杜邮馆】汪遵
杀尽降兵热血流，一心犹自逞戈矛。
功成若解求身退，岂得将军死杜邮。

   卷602_9 【南阳】汪遵
陆困泥蟠未适从，岂妨耕稼隐高踪。
若非先主垂三顾，谁识茅庐一卧龙。

   卷602_20 【短歌吟】汪遵
箭飞乌兔竞东西，贵贱贤愚不梦齐。
匣里有琴樽有酒，人间便是武陵溪。

   卷602_34 【郢中】汪遵
莫言白雪少人听，高调都难称俗情。
不是楚词询宋玉，巴歌犹掩绕梁声。

   卷602_47 【隋柳】汪遵
夹浪分堤万树馀，为迎龙舸到江都。
君看靖节高眠处，只向衡门种五株。

   卷603_19 【遣怀】许棠
此生何处遂，屑屑复悠悠。旧国归无计，他乡梦亦愁。
飞尘长满眼，衰发暗添头。章句非经济，终难动五侯。

   卷603_20 【送龙州樊使君】许棠
曾见邛人说，龙州地未深。碧溪飞白鸟，红旆映青林。
土产唯宜药，王租只贡金。政成开宴日，谁伴使君吟。

   卷603_37 【寄赵能卿】许棠
我命同君命，君诗似我诗。俱无中道计，各失半生期。
素业沧江远，清时白发垂。蹉跎一如此，何处卜栖迟。

   卷603_41 【陇上书事】许棠
城叠连云壑，人家似隐居。树飞鹦鹉众，川下鶺鴒疏。
滴梦关山雨，资餐陇水鱼。谁知江徼客，此景倍相于。

   卷603_61 【宿青山馆】许棠
下马青山下，无言有所思。云藏李白墓，苔暗谢公诗。
烈烧飞荒野，栖凫宿广陂。东来与西去，皆是不闲时。

   卷604_10 【春夜同厉文学先辈会宿】许棠
江汉久分路，京关重聚吟。更为他夜约，方尽昔年心。
月隔明河远，花藏宿鸟深。无眠将及曙，多是说山阴。

   卷604_11 【长安书情】许棠
疏散过闲人，同人不在秦。近来惊白发，方解惜青春。
僻寺居将遍，权门到绝因。行藏如此辈，何以谓谋身。

   卷604_17 【冬夜与友人会宿】许棠
君初离雁塞，我久滞雕阴。隔闰俱劳梦，通宵各话心。
禁风吹漏出，原树映星沉。白昼常多事，无妨到晓吟。

   卷604_21 【汴上暮秋】许棠
独立长堤上，西风满客衣。日临秋草广，山接远天微。
岸叶随波尽，沙云与鸟飞。秦人宁有素，去意自知归。

   卷604_27 【中秋夜对月】许棠
月月势皆圆，中秋朗最偏。万方期一夕，到晓是经年。
影蔽星芒尽，光分物状全。惟应苦吟者，目断向遥天。

   卷604_67 【旅中送人归九华】许棠
分与仙山背，多年负翠微。无因随鹿去，只是送人归。
顶木晴摩日，根岚晓润衣。会于猿鸟外，相对掩高扉。

   卷605_20 【妓女】邵谒
天若许人登，青山高不止。地若许人穷，黄泉深无水。
量诸造化情，物成皆有以。如何上青冥，视之平若砥。
日下骋琅玕，空中无罗绮。但见势腾凌，将为长如此。
炫耀一时间，逡巡九泉里。一种为埃尘，不学堕楼死。

   卷606_13 【华清宫】林宽
殿角钟残立宿鸦，朝元归驾望无涯。
香泉空浸宫前草，未到春时争发花。

   卷606_17 【寓兴】林宽
西母一杯酒，空言浩劫春。英雄归厚土，日月照闲人。
衰草珠玑冢，冷灰龙凤身。茂陵骊岫晚，过者暗伤神。

   卷606_22 【关下早行】林宽
轧轧推危辙，听鸡独早行。风吹宿霭散，月照华山明。
白首东西客，黄河昼夜清。相逢皆有事，唯我是闲情。

   卷606_33 【苦雨】林宽
霪霖翳日月，穷巷变沟坑。骤洒纤枝折，奔倾坏堵平。
蒙簦来客绝，跃甃噪蛙狞。败屐阴苔积，摧檐湿菌生。
斜飞穿裂瓦，迸落打空铛。叶底迟归蝶，林中滞出莺。
润侵书缝黑，冷浸鬓丝明。牖暗参差影，阶寒断续声。
尺薪功比桂，寸粒价高琼。遥想管弦里，无因识此情。

   卷607_5 【自惠山至吴下寄酬南徐从事】李骘
不接芳晨游，独此长洲苑。风颜一成阻，翰墨劳空返。
悠悠汀渚长，杳杳蘋花晚。如何西府欢，尚念东吴远。
瑶音动清韵，兰思芬盈畹。犹及九峰春，归吟白云巘。

   卷608_4 【七爱诗·李太尉（晟）】皮日休
吾爱李太尉，崛起定中原。骁雄十万兵，四面围国门。
一战取王畿，一叱散妖氛。乘舆既反正，凶竖争亡魂。
巍巍柱天功，荡荡盖世勋。仁于曹孟德，勇过霍将军。
丹券入帑藏，青史传子孙。所谓大丈夫，动合惊乾坤。
所谓圣天子，难得忠贞臣。下以契鱼水，上以合风云。
百世必一乱，千年方一人。吾虽翰墨子，气概敢不群。
愿以太平颂，题向甘泉春。

   卷608_14 【正乐府十篇·路臣恨】皮日休
路臣何方来，去马真如龙。行骄不动尘，满辔金珑璁。
有人自天来，将避荆棘丛。狞呼不觉止，推下苍黄中。
十夫掣鞭策，御之如惊鸿。日行六七邮，瞥若鹰无踪。
路臣慎勿愬，愬则刑尔躬。军期方似雨，天命正如风。
七雄战争时，宾旅犹自通。如何太平世，动步却途穷。

   卷609_13 【初夏即事寄鲁望】皮日休
夏景恬且旷，远人疾初平。黄鸟语方熟，紫桐阴正清。
廨宇有幽处，私游无定程。归来闭双关，亦忘枯与荣。
土室作深谷，藓垣为干城。頫杉突杝架，迸笋支檐楹。
片石共坐稳，病鹤同喜晴。瘿木四五器，筇杖一两茎。
泉为葛天味，松作羲皇声。或看名画彻，或吟闲诗成。
忽枕素琴睡，时把仙书行。自然寡俦侣，莫说更纷争。
具区包地髓，震泽含天英。粤从三让来，俊造纷然生。
顾予客兹地，薄我皆为伧。唯有陆夫子，尽力提客卿。
各负出俗才，俱怀超世情。驻我一栈车，啜君数藜羹。
敲门若我访，倒屣欣逢迎。胡饼蒸甚熟，貊盘举尤轻。
茗脆不禁炙，酒肥或难倾。扫除就藤下，移榻寻虚明。
唯共陆夫子，醉与天壤并。

   卷609_16 【追和虎丘寺清远道士诗】皮日休
成道自衰周，避世穷炎汉。荆杞虽云梗，烟霞尚容窜。
兹岑信灵异，吾怀惬流玩。石涩古铁鉎，岚重轻埃漫。
松膏腻幽径，蘋沫著孤岸。诸萝幄幕暗，众鸟陶匏乱。
岩罅地中心，海光天一半。玄猿行列归，白云次第散。
蟾蜍生夕景，沆瀣馀清旦。风日采幽什，墨客学灵翰。
嗟予慕斯文，一咏复三叹。显晦虽不同，兹吟粗堪赞。

   卷609_19 【初夏游楞伽精舍】皮日休
越舼轻似萍，漾漾出烟郭。人声渐疏旷，天气忽寥廓。
伊予惬斯志，有似劀q3瘼。遇胜即夷犹，逢幽且淹泊。
俄然棹深处，虚无倚岩崿。霜毫一道人，引我登龙阁。
当中见寿象，欲礼光纷箔。珠幡时相铿，恐是诸天乐。
树杪见觚棱，林端逢赭垩。千寻井犹在，万祀灵不涸。
下通蛟人道，水色黮而恶。欲照六藏惊，将窥百骸愕。
朅去山南岭，其险如邛笮。悠然放吾兴，欲把青天摸。
紫藤垂罽珥，红荔悬缨络。藓厚滑似漦，峰尖利如锷。
斯须到绝顶，似愈渐离z8。一片太湖光，只惊天汉落。
梅风脱纶帽，乳水透芒屩。岚姿与波彩，不动浑相著。
既不暇供应，将何以酬酢。却来穿竹径，似入青油幕。
穴恐水君开，龛如鬼工凿。穷幽入兹院，前楯临巨壑。
遗画龙奴狞，残香虫篆薄。褫魂窥玉镜，澄虑闻金铎。
云态共萦留，鸟言相许诺。古木势如虺，近之恐相蠚。
怒泉声似激，闻之意争博。时禽倏已嘿，众籁萧然作。
遂令不羁性，恋此如缠缚。念彼上人者，将生付寂寞。
曾无肤挠事，肯把心源度。胡为儒家流，没齿勤且恪。
沐猴本不冠，未是谋生错。言行既异调，栖迟亦同托。
愿力傥不遗，请作华林鹤。

   卷610_6 【太湖诗·三宿神景宫】皮日休
古观岑且寂，幽人情自怡。一来包山下，三宿湖之湄。
况此深夏夕，不逢清月姿。玉泉浣衣后，金殿添香时。
客省高且敞，客床蟠复奇。石枕冷入脑，笋席寒侵肌。
气清寐不著，起坐临阶墀。松阴忽微照，独见萤火芝。
素鹤警微露，白莲明暗池。窗棂带乳藓，壁缝含云蕤。
闻磬走魍魉，见烛奔羁雌。沆瀣欲滴沥，芭蕉未离披。
五更山蝉响，醒发如吹篪。杉风忽然起，飘破步虚词。
道客巾屦样，上清朝礼仪。明发作此事，岂复甘趋驰。

   卷611_14 【奉和鲁望渔具十五咏·舴艋】皮日休
阔处只三尺，翛然足吾事。低篷挂钓车，枯蚌盛鱼饵。
只好携桡坐，唯堪盖蓑睡。若遣遂平生，艅艎不如是。

   卷611_25 【奉和鲁望樵人十咏·樵径】皮日休
蒙茏中一径，绕在千峰里。歇处遇松根，危中值石齿。
花穿枲衣落，云拂芒鞋起。自古行此途，不闻颠与坠。

   卷611_26 【奉和鲁望樵人十咏·樵斧】皮日休
腰间插大柯，直入深谿里。空林伐一声，幽鸟相呼起。
倒树去李父，倾巢啼木魅。不知仗钺者，除害谁如此。

   卷611_56 【茶中杂咏·煮茶】皮日休
香泉一合乳，煎作连珠沸。时看蟹目溅，乍见鱼鳞起。
声疑松带雨，饽恐生烟翠。尚把沥中山，必无千日醉。

   卷612_14 【五贶诗·诃陵樽】皮日休
一片鲎鱼壳，其中生翠波。买须能紫贝，用合对红螺。
尽泻判狂药，禁敲任浩歌。明朝与君后，争那玉山何。

   卷612_22 【鲁望示广文先生吴门二章情格高散可醒俗态…鲁望之命也】皮日休
我见先生道，休思郑广文。鹤翻希作伴，鸥却觅为群。
逸好冠清月，高宜著白云。朝廷未无事，争任醉醺醺。
能谙肉芝样，解讲隐书文。终古神仙窟，穷年麋鹿群。
行厨煮白石，卧具拂青云。应在雷平上，支颐复半醺。

   卷612_27 【忆洞庭观步十韵】皮日休
前时登观步，暑雨正铮摐。上戍看绵蕝，登村度石矼。
崦花时有蔟，溪鸟不成双。远树点黑槊，遥峰露碧幢。
岩根瘦似壳，杉破腹如腔。dpdP渔人服，筕篖野店窗。
多携白木锸，爱买紫泉缸。仙犬声音古，遗民意绪厖。
何文堪纬地，底策可经邦。自此将妻子，归山不姓庞。

   卷613_4 【襄州春游】皮日休
信马腾腾触处行，春风相引与诗情。等闲遇事成歌咏，
取次冲筵隐姓名。映柳认人多错误，透花窥鸟最分明。
岑牟单绞何曾著，莫道猖狂似祢衡。

   卷613_5 【送从弟皮崇归复州】皮日休
羡尔优游正少年，竟陵烟月似吴天。车螯近岸无妨取，
舴艋随风不费牵。处处路傍千顷稻，家家门外一渠莲。
殷勤莫笑襄阳住，为爱南溪缩项鳊。

   卷613_10 【华山李炼师所居】皮日休
麻姑古貌上仙才，谪向莲峰管玉台。瑞气染衣金液启，
香烟映面紫文开。孤云尽日方离洞，双鹤移时只有苔。
深夜寂寥存想歇，月天时下草堂来。

   卷613_57 【病孔雀】皮日休
烟花虽媚思沈冥，犹自抬头护翠翎。强听紫箫如欲舞，
困眠红树似依屏。因思桂蠹伤肌骨，为忆松鹅损性灵。
尽日春风吹不起，钿毫金缕一星星。

   卷613_61 【奉和鲁望春雨即事次韵】皮日休
织恨凝愁映鸟飞，半旬飘洒掩韶晖。山容洗得如烟瘦，
地脉流来似乳肥。野客正闲移竹远，幽人多病探花稀。
何年细湿华阳道，两乘巾车相并归。

   卷613_72 【馆娃宫怀古】皮日休
艳骨已成兰麝土，宫墙依旧压层崖。弩台雨坏逢金镞，
香径泥销露玉钗。砚沼只留溪鸟浴，屟廊空信野花埋。
姑苏麋鹿真闲事，须为当时一怆怀。

   卷614_7 【夏景冲澹偶然作二首】皮日休
祗隈蒲褥岸乌纱，味道澄怀景便斜。红印寄泉惭郡守，
青筐与笋愧僧家。茗炉尽日烧松子，书案经时剥瓦花。
园吏暂栖君莫笑，不妨犹更著南华。
一室无喧事事幽，还如贞白在高楼。天台画得千回看，
湖目芳来百度游。无限世机吟处息，几多身计钓前休。
他年谒帝言何事，请赠刘伶作醉侯。

   卷614_27 【南阳广文欲于荆襄卜居因而有赠】皮日休
地脉从来是福乡，广文高致更无双。青精饭熟云侵灶，
白dk裘成雪溅窗。度日竹书千万字，经冬朮煎两三缸。
鲈鱼自是君家味，莫背松江忆汉江。

   卷614_32 【寒夜文宴得泉字】皮日休
分明竞襞七香笺，王朗风姿尽列仙。盈箧共开华顶药，
满瓶同坼惠山泉。蟹因霜重金膏溢，橘为风多玉脑鲜。
吟罢不知诗首数，隔林明月过中天。

   卷614_37 【寄题玉霄峰叶涵象尊师所居】皮日休
青冥向上玉霄峰，元始先生戴紫蓉。晓案琼文光洞壑，
夜坛香气惹杉松。闲迎仙客来为鹤，静噀灵符去是龙。
子细扪心无偃骨，欲随师去肯相容。

   卷614_47 【伤开元观顾道士】皮日休
协晨宫上启金扉，诏使先生坐蜕归。鹤有一声应是哭，
丹无馀粒恐潜飞。烟凄玉笥封云篆，月惨琪花葬羽衣。
肠断雷平旧游处，五芝无影草微微。

   卷614_54 【重送】皮日休
云涛万里最东头，射马台深玉署秋。无限属城为裸国，
几多分界是亶州。取经海底开龙藏，诵咒空中散蜃楼。
不奈此时贫且病，乘桴直欲伴师游。

   卷615_5 【古函关】皮日休
破落古关城，犹能扼帝京。今朝行客过，不待晓鸡鸣。

   卷615_12 【女坟湖（即吴王葬女之所）】皮日休
万贵千奢已寂寥，可怜幽愤为谁娇。
须知韩重相思骨，直在芙蓉向下消。

   卷615_14 【宿木兰院】皮日休
木兰院里双栖鹤，长被金钲聒不眠。
今夜宿来还似尔，到明无计梦云泉。

   卷615_16 【春夕酒醒】皮日休
四弦才罢醉蛮奴，醽醁馀香在翠炉。
夜半醒来红蜡短，一枝寒泪作珊瑚。

   卷615_22 【庭中初植松桂，鲁望偶题，奉和次韵】皮日休
毵毵绿发垂轻露，猎猎丹华动细风。
恰似青童君欲会，俨然相向立庭中。

   卷615_40 【酒病偶作】皮日休
郁林步障昼遮明，一炷浓香养病酲。
何事晚来还欲饮，隔墙闻卖蛤蜊声。

   卷615_42 【奉和鲁望玩金鸂鶒戏赠】皮日休
镂羽雕毛迥出群，温黁飘出麝脐熏。
夜来曾吐红茵畔，犹似溪边睡不闻。

   卷615_46 【寄题天台国清寺齐梁体】皮日休
十里松门国清路，饭猿台上菩提树。
怪来烟雨落晴天，元是海风吹瀑布。

   卷615_47 【咏蟹】皮日休
未游沧海早知名，有骨还从肉上生。
莫道无心畏雷电，海龙王处也横行。

   卷616_9 【苦雨中又作四声诗寄鲁望·平上声】皮日休
河平州桥危，垒晚水鸟上。冲崖搜松根，点沼写芡响。
舟轻通萦纡，栈堕阻指掌。携桡将寻君，渚满坐可往。

   卷616_21 【怀锡山药名离合二首】皮日休
暗窦养泉容决决，明园护桂放亭亭。
历山居处当天半，夏里松风尽足听。
晓景半和山气白，薇香清净杂纤云。
实头自是眠平石，脑侧空林看虎群。

   卷616_25 【夜会问答十】皮日休
寒夜清，帘外迢迢星斗明。况有萧闲洞中客，
吟为紫凤呼凰声。
瘿木杯，杉赘楠瘤刳得来。莫怪家人畔边笑，
渠心只爱黄金罍。
落霞琴，寥寥山水扬清音。玉皇仙驭碧云远，
空使松风终日吟。
莲花烛，亭亭嫩蕊生红玉。不知含泪怨何人，****问无由得心曲。
金火障，红兽飞来射罗幌。夜来斜展掩深炉，
半睡芙蓉香荡漾。
忆山月，前溪后溪清复绝。看看又及桂花时，
空寄子规啼处血。
锦鲸荐，碧香红腻承君宴。几度闲眠却觉来，
彩鳞飞出云涛面。
怀溪云，漠漠闲笼鸥鹭群。有时日暮碧将合，
还被鱼舟来触分。
霜中笛，落梅一曲瑶华滴。不知青女是何人，
三奏未终头已白。
月下桥，风外拂残衰柳条。倚栏杆处独自立，
青翰何人吹玉箫？

   卷618_21 【奉和袭美公斋四咏次韵·小松】陆龟蒙
擢秀逋客岩，遗根飞鸟径。因求饰清閟，遂得辞危夐。
贞同柏有心，立若珠无胫。枝形短未怪，鬣数差难定。
况密三天风，方遵四时柄。那兴培塿叹，免答邻里病。
微霜静可分，片月疏堪映。奇当虎头笔，韵叶通明性。
会拂阳乌胸，抡才膺帝命。

   卷618_27 【奉和袭美太湖诗二十首·晓次神景宫】陆龟蒙
晓帆逗碕岸，高步入神景。洒洒襟袖清，如临蕊珠屏。
虽然群动息，此地常寂静。翠镊有寒锵，碧花无定影。
凭轩羽人傲，夹户天兽猛。稽首朝元君，褰衣就虚省。
呀空雪牙利，嗽水石齿冷。香母未垂婴，芝田不论顷。
遥通河汉口，近抚松桂顶。饭荐七白蔬，杯酾九光杏。
人间附尘躅，固陋真钳颈。肯信抃鳌倾，犹疑夏虫永。
玄津荡琼垄，紫汞啼金鼎。尽出冰霜书，期君一披省。

   卷618_38 【奉和袭美太湖诗二十首·孤园寺】陆龟蒙
浮屠从西来，事者极梁武。岩幽与水曲，结构无遗土。
穷山林干尽，竭海珠玑聚。况即侍从臣，敢爱烟波坞。
幡条玉龙扣，殿角金虬舞。释子厌楼台，生人露风雨。
今来四百载，像设藏云浦。轻鸽乱驯鸥，鸣钟和朝橹。
庭蕉裂旗旆，野蔓差缨组。石上解空人，窗前听经虎。
林虚叶如织，水净沙堪数。遍问得中天，归修释迦谱。

   卷619_3 【感事】陆龟蒙
将军被鲛函，只畏金石镞。岂知谗箭利，一中成赤族。
古来信簧舌，巧韵凄锵曲。君闻悦耳音，尽日听不足。
初因起毫发，渐可离骨肉。所以贤达心，求人须任目。

   卷620_9 【渔具诗·鸣桹】陆龟蒙
水浅藻荇涩，钓罩无所及。铿如木铎音，势若金钲急。
驱之就深处，用以资俯拾。搜罗尔甚微，遁去将何入。

   卷620_14 【渔具诗·舴艋】陆龟蒙
篷棹两三事，天然相与闲。朝随稚子去，暮唱菱歌还。
倚石迟后侣，徐桡供远山。君看万斛载，沈溺须臾间。

   卷620_36 【奉和袭美酒中十咏·酒楼】陆龟蒙
百尺江上起，东风吹酒香。行人落帆上，远树涵残阳。
凝睇复凝睇，一觞还一觞。须知凭栏客，不醉难为肠。

   卷620_44 【添酒中六咏·酒船】陆龟蒙
昔人性何诞，欲载无穷酒。波上任浮身，风来即开口。
荒唐意难遂，沉湎名不朽。千古如比肩，问君能继不。

   卷620_47 【奉和袭美茶具十咏·茶坞】陆龟蒙
茗地曲隈回，野行多缭绕。向阳就中密，背涧差还少。
遥盘云髻慢，乱簇香篝小。何处好幽期，满岩春露晓。

   卷622_7 【四明山诗·云南】陆龟蒙
云南更有溪，丹砾尽无泥。药有巴賨卖，枝多越鸟啼。
夜清先月午，秋近少岚迷。若得山颜住，芝zC手自携。

   卷622_42 【四明山诗·潺湲洞】陆龟蒙
石浅洞门深，潺潺万古音。似吹双羽管，如奏落霞琴。
倒穴漂龙沫，穿松溅鹤襟。何人乘月弄，应作上清吟。

   卷622_59 【立春日】陆龟蒙
去年花落时，题作送春诗。自为重相见，应无今日悲。
道孤逢识寡，身病买名迟。一夜东风起，开帘不敢窥。

   卷623_9 【丹阳道中寄友生】陆龟蒙
烟树绿微微，春流浸竹扉。短蓑携稚去，孤艇载鱼归。
海俗芦编室，村娃练束衣。旧栽奴橘老，新刈女桑肥。
锦鲤冲风掷，丝禽掠浪飞。短亭幽径入，陈庙数峰围。
地废金牛暗，陵荒石兽稀。思君同一望，帆上怨馀晖。

   卷624_20 【酬袭美见寄海蟹】陆龟蒙
药杯应阻蟹螯香，却乞江边采捕郎。自是扬雄知郭索，
且非何胤敢餦餭。骨清犹似含春霭，沫白还疑带海霜。
强作南朝风雅客，夜来偷醉早梅傍。

   卷624_38 【次和袭美病后春思】陆龟蒙
气和灵府渐氤氲，酒有贤人药有君。七字篇章看月得，
百劳言语傍花闻。闲寻古寺消晴日，最忆深溪枕夜云。
早晚共摇孤艇去，紫屏风外碧波文。

   卷624_42 【润州江口送人谒池阳卫郎中】陆龟蒙
山翁曾约旧交欢，须拂侯门侧注冠。月在石头摇戍角，
风生江口亚帆竿。闲随野醉溪声闹，独伴清谭晓色残。
待取新秋归更好，九华苍翠入楼寒。

   卷625_2 【闻袭美有亲迎之期因以寄贺】陆龟蒙
梁鸿夫妇欲双飞，细雨轻寒拂雉衣。初下雪窗因眷恋，
次乘烟幰奈光辉。参差扇影分华月，断续箫声落翠微。
见说春风偏有贺，露花千朵照庭闱。

   卷625_6 【袭美以紫石砚见赠以诗迎之】陆龟蒙
霞骨坚来玉自愁，琢成飞燕古钗头。澄沙脆弱闻应伏，
青铁沈埋见亦羞。最称风亭批碧简，好将云窦渍寒流。
君能把赠闲吟客，遍写江南物象酬。

   卷625_19 【奉和袭美怀华阳润卿博士三首】陆龟蒙
几降真官授隐书，洛公曾到梦中无。眉间入静三辰影，
肘后通灵五岳图。北洞树形如曲盖，东凹山色入薰炉。
金墟福地能容否，愿作冈前蒋负刍。
火景应难到洞宫，萧闲堂冷任天风。谈玄麈尾抛云底，
服散龙胎在酒中。有路还将赤城接，无泉不共紫河通。
奇编早晚教传授，免以神仙问葛洪。
终日焚香礼洞云，更思琪树转劳神。曾寻下泊常经月，
不到中峰又累春。仙道最高黄玉箓，暑天偏称白纶巾。
清斋若见茅司命，乞取朱儿十二斤。

   卷625_38 【寄茅山何威仪二首】陆龟蒙
大小三峰次九华，灵踪今尽属何家。汉时仙上云巅鹤，
蜀地春开洞底花。闲傍积岚寻瀑眼，便凌残雪探芝芽。
年来已奉黄庭教，夕炼腥魂晓吸霞。
曾向人间拜节旄，乍疑因梦到仙曹。身轻曳羽霞襟狭，
髻耸峨烟鹿帻高。山暖不荤峰上薤，水寒仍落洞中桃。
从闻此日搜奇话，转觉魂飞夜夜劳。

   卷626_9 【南阳广文欲于荆襄卜居，袭美有赠，代酬次韵】陆龟蒙
不知天隐在何乡，且欲烟霞迹暂双。鹤庙未能齐月驭，
鹿门聊拟并云窗。藓衔荒磴移桑屐，花浸春醪挹石缸。
莫惜查头容钓伴，也应东印有馀江。

   卷626_10 【和袭美寄毗陵魏处士朴】陆龟蒙
经苑初成墨沼开，何人林下肯寻来。若非宗测图山后，
即是韩康卖药回。溪籁自吟朱鹭曲，沙云还作白鸥媒。
唯应地主公田熟，时送君家麹糵材。

   卷626_12 【和袭美冬晓章上人院】陆龟蒙
山寒偏是晓来多，况值禅窗雪气和。病客功夫经未演，
故人书信纳新磨。闲临静案修茶品，独旁深溪记药科。
从此逍遥知有地，更乘清月伴君过。

   卷626_14 【寒夜文宴得惊字】陆龟蒙
各将寒调触诗情，旋见微澌入砚生。霜月满庭人暂起，
汀洲半夜雁初惊。三秋每为仙题想，一日多因累句倾。
千里建康衰草外，含毫谁是忆昭明。

   卷626_22 【送董少卿游茅山】陆龟蒙
威辇高悬度世名，至今仙裔作公卿。将随羽节朝珠阙，
曾佩鱼符管赤城。云冻尚含孤石色，雪干犹堕古松声。
应知四扇灵方在，待取归时绿发生。

   卷626_24 【和袭美醉中即席赠润卿博士次韵】陆龟蒙
共是虚皇简上仙，清词如羽欲飘然。登山凡著几緉屐，
破浪欲乘千里船。远梦只留丹井畔，闲吟多在酒旗前。
谁知海上无名者，只记渔歌不记年。

   卷626_28 【和袭美重送圆载上人归日本国】陆龟蒙
老思东极旧岩扉，却待秋风泛舶归。晓梵阳乌当石磬，
夜禅阴火照田衣。见翻经论多盈箧，亲植杉松大几围。
遥想到时思魏阙，只应遥拜望斜晖。

   卷627_13 【南塘曲】陆龟蒙
妾住东湖下，郎居南浦边。闲临烟水望，认得采菱船。

   卷627_22 【寄南岳客乞灵芜香】陆龟蒙
闻说融峰下，灵香似反魂。春来正堪采，试为劚云根。

   卷627_24 【偶作】陆龟蒙
双眉初出茧，两鬓正藏鸦。自有王昌在，何劳近宋家。

   卷627_41 【子夜四时歌·冬】陆龟蒙
南云走冷圭，北籁号空木。年年任霜霰，不减筼筜绿。

   卷628_11 【和袭美松江早春】陆龟蒙
柳下江餐待好风，暂时还得狎渔翁。
一生无事烟波足，唯有沙边水勃公。

   卷628_12 【和袭美女坟湖（即吴王葬女之所）】陆龟蒙
水平波淡绕回塘，鹤殉人沉万古伤。
应是离魂双不得，至今沙上少鸳鸯。

   卷628_32 【和袭美重玄寺双矮桧】陆龟蒙
可怜烟刺是青螺，如到双林误礼多。
更忆早秋登北固，海门苍翠出晴波。

   卷628_39 【寄题天台国清寺齐梁体】陆龟蒙
峰带楼台天外立，明河色近罘罳湿。
松间石上定僧寒，半夜楢溪水声急。

   卷628_45 【忆白菊】陆龟蒙
稚子书传白菊开，西成相滞未容回。
月明阶下窗纱薄，多少清香透入来。

   卷628_46 【和同润卿寒夜访袭美各惜其志次韵】陆龟蒙
醉韵飘飘不可亲，掉头吟侧华阳巾。
如能跂脚南窗下，便是羲皇世上人。

   卷629_3 【闲吟】陆龟蒙
闲吟料得三更尽，始把孤灯背竹窗。
一夜西风高浪起，不教归梦过寒江。

   卷629_17 【寒日逢僧】陆龟蒙
瘦胫高褰梵屟轻，野塘风劲锡环鸣。
如何不向深山里，坐拥闲云过一生。

   卷629_18 【冬柳】陆龟蒙
柳汀斜对野人窗，零落衰条傍晓江。
正是霜风飘断处，寒鸥惊起一双双。

   卷629_23 【赠老僧二首】陆龟蒙
枯貌自同霜里木，馀生唯指佛前灯。
少时写得坐禅影，今见问人何处僧。
自有家山供衲线，不离溪曲取庵茅。
旧曾闻说林中鸟，定后长来顶上巢。

   卷629_24 【忆山泉】陆龟蒙
一夜寒声来梦里，平明著屐到声边。
心期盛夏同过此，脱却荷衣石上眠。

   卷629_33 【范蠡】陆龟蒙
平吴专越祸胎深，岂是功成有去心。
勾践不知嫌鸟喙，归来犹自铸良金。

   卷629_34 【山僧二首】陆龟蒙
山藓几重生草履，涧泉长自满铜瓶。
时将如意敲眠虎，遣向林间坐听经。
一夏不离苍岛上，秋来频话石城南。
思归瀑布声前坐，却把松枝拂旧庵。

   卷629_36 【新秋杂题六首·眠】陆龟蒙
一簟临窗薤叶秋，小帘风荡半离钩。
魂清雨急梦难到，身在五湖波上头。

   卷629_48 【山中僧】陆龟蒙
手关一室翠微里，日暮白云栖半间。
白云朝出天际去，若比老僧犹未闲。

   卷630_20 【齐梁怨别】陆龟蒙
寥寥缺月看将落，檐外霜华染罗幕。
不知兰棹到何山，应倚相思树边泊。

   卷630_21 【闲居杂题五首（以题十五字离合）·鸣蜩早】陆龟蒙
闲来倚杖柴门口，鸟下深枝啄晚虫。
周步一池销半日，十年听此鬓如蓬。

   卷631_22 【蒙恩除替将还京洛偶叙所怀因成六韵呈军事院诸公…秀才】崔璞
两载求人瘼，三春受代归。务繁多簿籍，才短乏恩威。
共理乖天奖，分忧值岁饥。遽蒙交郡印，安敢整朝衣。
作牧惭为政，思乡念式微。傥容还故里，高卧掩柴扉。

   卷631_25 【送羊振文归觐桂阳】颜萱
高挂吴帆喜动容，问安归去指湘峰。悬鱼庭内芝兰秀，
驭鹤门前薜荔封。红旆正怜棠影茂，彩衣偏带桂香浓。
临岐独有沾襟恋，南巷当年共化龙。

   卷632_4 【华下】司空图
日炙旱云裂，迸为千道血。天地沸一镬，竟自烹妖孽。
尧汤遇灾数，灾数还中辍。何事奸与邪，古来难扑灭。

   卷632_11 【感时】司空图
好鸟无恶声，仁兽肯狂噬。宁教鹦鹉哑，不遣麒麟细。
人人语与默，唯观利与势。爱毁亦自遭，掩谤终失计。

   卷632_20 【长安赠王注】司空图
正下搜贤诏，多君独避名。客来当意惬，花发遇歌成。
乐地留高趣，权门让后生。东方御闲驷，园外好同行。

   卷632_32 【退栖】司空图
宦游萧索为无能，移住中条最上层。得剑乍如添健仆，
亡书久似失良朋。燕昭不是空怜马，支遁何妨亦爱鹰。
自此致身绳检外，肯教世路日兢兢。

   卷632_35 【华下】司空图
箨冠新带步池塘，逸韵偏宜夏景长。扶起绿荷承早露，
惊回白鸟入残阳。久无书去干时贵，时有僧来自故乡。
不用名山访真诀，退休便是养生方。

   卷632_48 【杂题】司空图
孤枕闻莺起，幽怀独悄然。地融春力润，花泛晓光鲜。

   卷632_50 【河上二首】司空图
惨惨日将暮，驱羸独到庄。沙痕傍墟落，风色入牛羊。
新霁田园处，夕阳禾黍明。沙村平见水，深巷有鸥声。

   卷632_69 【重阳】司空图
菊开犹阻雨，蝶意切于人。亦应知暮节，不比惜残春。

   卷632_70 【偶书五首】司空图
衰谢当何忏，惟应悔壮图。磬声花外远，人影塔前孤。
色变莺雏长，竿齐笋箨垂。白头身偶在，清夏景还移。
蜀妓轻成妙，吴娃狎共纤。晚妆留拜月，卷上水精帘。
独步荒郊暮，沉思远墅幽。平生多少事，弹指一时休。
掩谤知迎吠，欺心见强颜。有名人易困，无契债难还。

   卷632_31 【乱后】司空图
羽书传栈道，风火隔乡关。病眼那堪泣，伤心不到间。

   卷633_4 【鹂】司空图
不是流莺独占春，林间彩翠四时新。
应知拟上屏风画，偏坐横枝亦向人。

   卷633_5 【白菊杂书四首】司空图
黄昏寒立更披襟，露浥清香悦道心。
却笑谁家扃绣户，正薰龙麝暖鸳衾。
四面云屏一带天，是非断得自翛然。
此生只是偿诗债，白菊开时最不眠。
狂才不足自英雄，仆妾驱令学贩舂。
侯印几人封万户，侬家只办买孤峰。
黄鹂啭处谁同听，白菊开时且剩过。
漫道南朝足流品，由来叔宝不宜多。

   卷633_10 【华上二首】司空图
故国春归未有涯，小栏高槛别人家。
五更惆怅回孤枕，犹自残灯照落花。
关外风昏欲雨天，荠花耕倒枕河壖。
村南寂寞时回望，一只鸳鸯下渡船。

   卷633_15 【寓居有感三首】司空图
亦知世路薄忠贞，不忍残年负圣明。
只待东封沾庆赐，碑阴别刻老臣名。
不放残年却到家，衔杯懒更问生涯。
河堤往往人相送，一曲晴川隔蓼花。
黑须寄在白须生，一度秋风减几茎。
客处不堪频送别，无多情绪更伤情。

   卷633_31 【敷溪桥院有感】司空图
昔岁攀游景物同，药炉今在鹤归空。
青山满眼泪堪碧，绛帐无人花自红。

   卷633_44 【偶题三首】司空图
浮世悠悠旋一空，多情偏解挫英雄。
风光只在歌声里，不必楼前万树红。
小池随事有风荷，烧酹倾壶一曲歌。
欲待秋塘擎露看，自怜生意已无多。
辽阳音信近来稀，纵有虚传逼节归。
永日无人新睡觉，小窗晴暖螖虫飞。

   卷633_55 【华阴县楼】司空图
丹霄能有几层梯，懒更扬鞭耸翠蜺。
偶凭危栏且南望，不劳高掌欲相携。

   卷633_65 【戊午三月晦二首】司空图
随风逐浪剧蓬萍，圆首何曾解最灵。
笔砚近来多自弃，不关妖气暗文星。
牛夸棋品无勍敌，谢占诗家作上流。
岂似小敷春水涨，年年鸾鹤待仙舟。

   卷633_69 【洛中三首】司空图
秋风团扇未惊心，笑看妆台落叶侵。
绣凤不教金缕暗，青楼何处有寒砧。
不用频嗟世路难，浮生各自系悲欢。
风霜一夜添羁思，罗绮谁家待早寒。
燕巢空后谁相伴，鸳被缝来不忍薰。
薄命敢辞长滴泪，倡家未必肯留君。

   卷633_75 【新节】司空图
转悲新岁重于山，不似轻鸥肯复还。
朱绂纵教金印换，青云未胜白头闲。

   卷634_22 【白菊三首】司空图
不疑陶令是狂生，作赋其如有定情。
犹胜江南隐居士，诗魔终袅负孤名。
自古诗人少显荣，逃名何用更题名。
诗中有虑犹须戒，莫向诗中著不平。
登高可羡少年场，白菊堆边鬓似霜。
益算更希沾上药，今朝第七十重阳。

   卷634_29 【冯燕歌（一作沈下贤诗）】司空图
魏中义士有冯燕，游侠幽并最少年。避仇偶作滑台客，
嘶风跃马来翩翩。此时恰遇莺花月，堤上轩车昼不绝。
两面高楼语笑声，指点行人情暗结。掷果潘郎谁不慕，
朱门别见红妆露。故故推门掩不开，似教欧轧传言语。
冯生敲镫袖笼鞭，半拂垂杨半惹烟。树间春鸟知人意，
的的心期暗与传。传道张婴偏嗜酒，从此香闺为我有。
梁间客燕正相欺，屋上鸣鸠空自斗。婴归醉卧非仇汝，
岂知负过人怀惧。燕依户扇欲潜逃，巾在枕傍指令取。
谁言狼戾心能忍，待我情深情不隐。回身本谓取巾难，
倒柄方知授霜刃。凭君抚剑即迟疑，自顾平生心不欺。
尔能负彼必相负，假手他人复在谁？窗间红艳犹可掬，
熟视花钿情不足。唯将大义断胸襟，粉颈初回如切玉。
凤凰钗碎各分飞，怨魄娇魂何处追，凌波如唤游金谷，
羞彼揶揄泪满衣。新人藏匿旧人起，白昼喧呼骇邻里。
诬执张婴不自明，贵免生前遭考捶。官将赴市拥红尘，
掉臂人来擗看人。传声莫遣有冤滥，盗杀婴家即我身。
初闻僚吏翻疑叹，呵叱风狂词不变。缧囚解缚犹自疑，
疑是梦中方脱免。未死劝君莫浪言，临危不顾始知难。
已为不平能割爱，更将身命救深冤。白马贤侯贾相公，
长悬金帛募才雄。拜章请赎冯燕罪，千古三河激义风。
黄河东注无时歇，注尽波澜名不灭。为感词人沈下贤，
长歌更与分明说。此君精爽知犹在，长与人间留炯诫。
铸作金燕香作堆，焚香酬酒听歌来。

   卷634_31 【月下留丹灶】司空图
月下留丹灶，坛边树羽衣。异香人不觉，残夜鹤分飞。
朝会初元盛，蓬瀛旧侣稀。瑶函真迹在，妖魅敢扬威。

   卷634_35 【诗品二十四则·冲淡】司空图
素处以默，妙机其微。饮之太和，独鹤与飞。
犹之惠风，苒苒在衣。阅音修篁，美曰载归。
遇之匪深，即之愈稀。脱有形似，握手已违。

   卷634_38 【诗品二十四则·高古】司空图
畸人乘真，手把芙蓉。泛彼浩劫，窅然空纵。
月出东斗，好风相从。太华夜碧，人闻清钟。
虚伫神素，脱然畦封。黄唐在独，落落玄宗。

   卷634_42 【诗品二十四则·绮丽】司空图
神存富贵，始轻黄金。浓尽必枯，浅者屡深。
露馀山青，红杏在林。月明华屋，画桥碧阴。
金尊酒满，共客弹琴。取之自足，良殚美襟。

   卷634_44 【诗品二十四则·含蓄】司空图
不著一字，尽得风流。语不涉难，已不堪忧。
是有真宰，与之沈浮。如渌满酒，花时返秋。
悠悠空尘，忽忽海沤。浅深聚散，万取一收。

   卷634_48 【诗品二十四则·疏野】司空图
惟性所宅，真取弗羁。拾物自富，与率为期。
筑屋松下，脱帽看诗。但知旦暮，不辨何时。
倘然适意，岂必有为。若其天放，如是得之。

   卷635_9 【咏萤】周繇
熠熠与娟娟，池塘竹树边。乱飞同曳火，成聚却无烟。
微雨洒不灭，轻风吹欲燃。旧曾书案上，频把作囊悬。

   卷635_14 【白石潭秋霁作】周繇
潭心烟雾破斜晖，殷殷雷声隔翠微。崖蹙盘涡翻蜃窟，
滩吹白石上渔矶。陵风舴艋讴哑去，出水鸬鹚薄泊飞。
秋霁更谁同此望，远钟时见一僧归。

   卷636_9 【古兴】聂夷中
片玉一尘轻，粒粟山丘重。唐虞贵民食，只是勤播种。
前圣后圣同，今人古人共。一岁如苦饥，金玉何所用。

   卷636_16 【赠农（一作孟郊诗）】聂夷中
劝尔勤耕田，盈尔仓中粟。劝尔无伐桑，减尔身上服。
清霜一委地，万草色不绿。狂风一飘林，万叶不著木。
青春如不耕，何以自拘束。

   卷636_26 【杂怨】聂夷中
良人昨日去，明月又不圆。别时各有泪，零落青楼前。

    卷637_1 【华清词】顾云
祥云皓鹤盘碧空，乔松稍稍韵微风。绛节影来，
朱幡响丁东，相公清斋朝蕊宫。太上符箓龙蛇踪，
********侍香童。隔烟遥望见云水，弹璈吹凤清珑珑。
丹砂黄金世可度，愿启一言告仙翁。道门弟子山中客，
长向山中礼空碧。九色真龙上汉时，愿把霓幢引烟策。

   卷638_8 【题终南山白鹤观】张乔
上彻炼丹峰，求玄意未穷。古坛青草合，往事白云空。
仙境日月外，帝乡烟雾中。人间足烦暑，欲去恋松风。

   卷638_23 【送郑侍御赴汴州辟命】张乔
官从谏署清，暂去佐戎旌。朝客多相恋，吟僧欲伴行。
河冰天际白，岳雪眼前明。即见东风起，梁园听早莺。

   卷638_46 【宿昭应】张乔
夜忆开元寺，凄凉里巷间。薄烟通魏阙，明月照骊山。
半壁空宫闭，连天白道闲。清晨更回首，独向灞陵还。

   卷638_53 【荆楚道中】张乔
前程曾未到，岐路拟何为。返照行人急，荒郊去鸟迟。
春宵多旅梦，夏闰远秋期。处处牵愁绪，无穷是柳丝。

   卷638_63 【赠仰大师】张乔
仰山因久住，天下仰山名。井邑身虽到，林泉性本清。
野云居处尽，江月定中明。仿佛曾相识，今来隔几生。

   卷638_98 【金山寺空上人院】张乔
已老金山顶，无心上石桥。讲移三楚遍，梵译五天遥。
板阁禅秋月，铜瓶汲夜潮。自惭昏醉客，来坐亦通宵。

   卷639_49 【题友人草堂】张乔
空山卜隐初，生计亦无馀。三亩水边竹，一床琴畔书。
深林收晚果，绝顶拾秋蔬。坚话长如此，何年献子虚。

   卷639_58 【望巫山】张乔
溪叠云深转谷迟，暝投孤店草虫悲。愁连远水波涛夜，
梦断空山雨雹时。边海故园荒后卖，入关玄发夜来衰。
东归未必胜羁旅，况是东归未有期。

   卷640_22 【送刘尊师祗诏阙庭三首】曹唐
海风叶叶驾霓旌，天路悠悠接上清。锦诰凄凉遗去恨，
玉箫哀绝醉离情。五湖夜月幡幢湿，双阙清风剑珮轻。
从此暂辞华表柱，便应千载是归程。
五峰已别隔人间，双阙何年许再还。既扫山川收地脉，
须留日月驻天颜。霞觞共饮身虽在，风驭难陪迹未闲。
从此枕中唯有梦，梦魂何处访三山。
仙老闲眠碧草堂，帝书征入白云乡。龟台欲署长生籍，
鸾殿还论不死方。红露想倾延命酒，素烟思爇降真香。
五千言外无文字，更有何词赠武皇。

   卷640_37 【望九华寄池阳杜员外】曹唐
戴月早辞三秀馆，迟明初识九华峰。差差玉剑寒铓利，
袅袅青莲翠叶重。奇状却疑人画出，岚光如为客添浓。
行春若到五溪上，此处褰帷正面逢。

   卷642_22 【惜花】来鹄
东风渐急夕阳斜，一树夭桃数日花。
为惜红芳今夜里，不知和月落谁家。

   卷643_4 【秋】李山甫
傍雨依风冷渐匀，更凭青女事精神。来时将得几多雁，
到处愁他无限人。能被绿杨深懊恼，谩偎黄菊送殷勤。
邹家不用偏吹律，到底荣枯也自均。

   卷643_8 【隋堤柳】李山甫
曾傍龙舟拂翠华，至今凝恨倚天涯。但经春色还秋色，
不觉杨家是李家。背日古阴从北朽，逐波疏影向南斜。
年年只有晴风便，遥为雷塘送雪花。

   卷643_9 【蒲关西道中作】李山甫
国东王气凝蒲关，楼台帖出晴空间。紫烟横捧大舜庙，
黄河直打中条山。地锁咽喉千古壮，风传歌吹万家闲。
来来去去身依旧，未及潘年鬓已斑。

   卷643_25 【早春微雨】李山甫
怪来莺蝶似凝愁，不觉看花暂湿头。疏影未藏千里树，
远阴微翳万家楼。青罗舞袖纷纷转，红脸啼珠旋旋收。
岁旱且须教济物，为霖何事爱风流。

   卷643_26 【谒翰林刘学士不遇】李山甫
梦绕清华宴地深，洞宫横锁晓沈沈。鹏飞碧海终难见，
鹤入青霄岂易寻。六尺羁魂迷定止，两行愁血谢知音。
平生只耻凌风翼，随得鸣珂上禁林。

   卷643_29 【雨后过华岳庙】李山甫
华山黑影霄崔嵬，金天□□门未开。雨淋鬼火灭不灭，
风送神香来不来。墙外素钱飘似雪，殿前阴柏吼如雷。
知君暗宰人间事，休把苍生梦里裁。

   卷643_37 【迁居清溪和刘书记见示】李山甫
担锡归来竹绕溪，过津曾笑鲁儒迷。端居味道尘劳息，
扣寂眠云心境齐。还似村家无宠禄，时将邻叟话幽栖。
山衣毳烂唯添野，石井源清不贮泥。祖意岂从年腊得，
松枝肯为雪霜低。晚天吟望秋光重，雨阵横空蔽断霓。

   卷643_38 【阴地关崇徽公主手迹】李山甫
一拓纤痕更不收，翠微苍藓几经秋。谁陈帝子和番策，
我是男儿为国羞。寒雨洗来香已尽，澹烟笼著恨长留。
可怜汾水知人意，旁与吞声未忍休。

   卷643_43 【寄卫别驾】李山甫
晓屐归来岳寺深，尝思道侣会东林。昏沈天竺看经眼，
萧索净名老病心。云盖数重横陇首，苔花千点遍松阴。
知君超达悟空旨，三径闲行抱素琴。

   卷643_47 【山中答刘书记寓怀】李山甫
贵门多冠冕，日与荣辱并。山中有独夫，笑傲出衰盛。
正直任天真，鬼神亦相敬。之子贲丘园，户牖松萝映。
骨将槁木齐，心同止水净。笔头指金波，座上横玉柄。
芙蓉出秋渚，绣段流清咏。高古不称时，沈默岂相竞。
穷搜万籁息，危坐千峰静。林僧继嘉唱，风前亦为幸。

   卷643_60 【兵后寻边三首】李山甫
千里烟沙尽日昏，战馀烧罢闭重门。新成剑戟皆农器，
旧著衣裳尽血痕。卷地朔风吹白骨，柱天青气泣幽魂。
自怜长策无人问，羞戴儒冠傍塞垣。
旗头指处见黄埃，万马横驰鹘翅回。剑戟远腥凝血在，
山河先暗阵云来。角声恶杀悲于哭，鼓势争强怒若雷。
日暮却登寒垒望，饱鸱清啸伏尸堆。
风怒边沙迸铁衣，胡儿胡马正骄肥。将军对阵谁教入，
战士辞营不道归。新血溅红黏蔓草，旧骸堆白映寒晖。
胸中纵有销兵术，欲向何门说是非。

   卷643_64 【夜吟】李山甫
除却闲吟外，人间事事慵。更深成一句，月冷上孤峰。
穷理多瞑目，含毫静倚松。终篇浑不寐，危坐到晨钟。

   卷644_14 【升天行】李咸用
堂堂削玉青蝇喧，寒鸦啄鼠愁飞鸾。梳玄洗白逡巡间，
兰言花笑俄衰残。盘金束紫身属官，强仁小德终无端。
不如服取长流丹，潜神却入黄庭闲。志定功成飞九关，
逍遥长揖辞人寰。空中龙驾时回旋，左云右鹤翔翩联。
双童树节当风翻，常娥倚桂开朱颜。河边牛子星郎牵，
三清宫殿浮晴烟。玉皇据案方凝然，仙官立仗森幢幡。
引余再拜归仙班，清声妙色视听安。餐和饮顺中肠宽，
虚无之乐不可言。

   卷644_19 【塘上行】李咸用
横塘日澹秋云隔，浪织轻飔罗幂幂。红绡撇水荡舟人，
画桡掺掺柔荑白。鲤鱼虚掷无消息，花老莲疏愁未摘。
却把金钗打绿荷，懊恼露珠穿不得。

   卷644_28 【婕妤怨】李咸用
莫恃芙蓉开满面，更有身轻似飞燕。
不得团圆长近君，珪月鈋时泣秋扇。

   卷645_2 【自愧】李咸用
多负悬弧礼，危时隐薜萝。有心明俎豆，无力执干戈。
壮士难移节，贞松不改柯。缨尘徒自满，欲濯待清波。

   卷645_38 【望仰山忆玄泰上人】李咸用
晴岚凝片碧，知在此中禅。见面定何日，无书已一年。
高秋关静梦，良夜入新篇。仰德心如是，清风不我传。

   卷645_48 【送春】李咸用
四时为第一，一岁一重来。好景应难胜，馀花虚自开。
相思九个月，得信数枝梅。不向东门送，还成负酒杯。

   卷645_54 【早蝉】李咸用
门柳不连野，乍闻为早蝉。游人无定处，入耳更应先。
暂默斜阳雨，重吟远岸烟。前年湘竹里，风激绕离筵。

   卷645_55 【酬蕴微】李咸用
白衣经乱世，相遇一开颜。得句禅思外，论交野步间。
举朝无旧识，入眼只青山。几度斜阳寺，访君还独还。

   卷645_68 【庐山】李咸用
非岳不言岳，此山通岳言。高人居乱世，几处满前轩。
秀作神仙宅，灵为风雨根。馀阴铺楚甸，一柱表吴门。
静得八公侣，雄临九子尊。对犹青熨眼，到必冷凝魂。
势受重湖让，形难七泽吞。黑岩藏昼电，紫雾泛朝暾。
莲堕宁唯华，玉焚堪小昆。倒松微发罅，飞瀑远成痕。
叠见云容衬，棱收雪气昏。裁诗曾困谢，作赋偶无孙。
流碍星光撇，惊冲雁阵翻。峰奇寒倚剑，泉曲旋如盆。
草短分雏雉，林明露掷猿。秋枫红叶散，春石谷雷奔。
月好虎溪路，烟深栗里源。醉吟长易醒，梦去亦销烦。
有觉南方重，无疑厚地掀。轻扬闻旧俗，端用镇元元。

   卷646_11 【送谭孝廉赴举】李咸用
鼓鼙声里寻诗礼，戈戟林间入镐京。好事尽从难处得，
少年无向易中轻。也知贵贱皆前定，未见疏慵遂有成。
吾道近来稀后进，善开金口答公卿。

   卷646_20 【题陈正字林亭】李咸用
晓烟轻翠拂帘飞，黄叶飘零弄所思。正是低摧吾道日，
不堪惆怅异乡时。家林蛇豕方群起，宫沼龟龙未有期。
赖有平原怜贱子，满亭山色惜吟诗。

   卷646_50 【依韵修睦上人山居十首】李咸用
生身便在乱离间，遇柳寻花作麽看。老去转谙无是事，
本来何处有多般。长怜蠛蠓能随暖，独笑梧桐不耐寒。
覆载我徒争会得，大鹏飞尚未知宽。
云泉日日长松寺，丝管年年细柳营。静躁殊途知自识，
荣枯一贯亦何争。道傍病树人从老，溪上新苔我独行。
若见净名居士语，逍遥全不让庄生。
莫言天道终难定，须信人心尽自轻。宣室三千虽有恨，
成周八百岂无情。柏缘执性长时瘦，梅为多知两番生。
不是不同明主意，懒将唇舌与齐烹。
不论轩冕及渔樵，性与情违渐渐遥。季子祸从怜富贵，
颜生道在乐箪瓢。清闲自可齐三寿，忿恨还须戒一朝。
好学尧民偎舜日，短裁孤竹理云韶。
春风春雨一何频，望极空江觉损神。莺有来由重入谷，
柳无情绪强依人。汉庭谒者休言事，鲁国诸生莫问津。
赖是水乡樗栎贱，满炉红焰且相亲。
三十年来要自观，履春冰恐未为难。自于南国同埋剑，
谁向东门便挂冠。早是人情飞絮薄，可堪时令太行寒。
多惭幸住匡山下，偷得秾岚坐卧看。
畹兰未必因香折，湖象多应为齿焚。兼济直饶同巨楫，
自由何似学孤云。秋深栎菌樵来得，木末山鼯梦断闻。
闲凭竹轩游子过，替他愁见日西曛。
何事深山啸复歌，短弓长剑不如他。且图青史垂名稳，
从道前贤自滞多。gt鷃敢辞栖短棘，凤凰犹解怯高罗。
人生若得逢尧舜，便是巢由亦易过。
太玄太易小窗明，古义寻来醉复醒。西伯纵逢头已白，
步兵如在眼应青。寒猿断后云为槛，宿鸟惊时月满庭。
此景得闲闲去得，人间无事不曾经。
壮气虽同德不同，项王何似王江东。乡歌寂寂荒丘月，
渔艇年年古渡风。难世斯人犹不达，此时吾道岂能通。
吟君十首山中作，方觉多端总是空。

   卷646_58 【别李将军】李咸用
一拜虬髭便受恩，宫门细柳五摇春。
男儿自古多离别，懒对英雄泪满巾。

   卷647_4 【独不见】胡曾
玉关一自有氛埃，年少从军竟未回。门外尘凝张乐榭，
水边香灭按歌台。窗残夜月人何处，帘卷春风燕复来。
万里寂寥音信绝，寸心争忍不成灰。

   卷647_10 【题周瑜将军庙】胡曾
共说生前国步难，山川龙战血漫漫。交锋魏帝旌旂退，
委任君王社稷安。庭际雨馀春草长，庙前风起晚光残。
功勋碑碣今何在，不得当时一字看。

   卷647_18 【咏史诗·居延】胡曾
漠漠平沙际碧天，问人云此是居延。
停骖一顾犹魂断，苏武争禁十九年。

   卷647_21 【咏史诗·湘川】胡曾
虞舜南捐万乘君，灵妃挥涕竹成纹。
不知精魄游何处，落日潇湘空白云。

   卷647_32 【咏史诗·易水】胡曾
一旦秦皇马角生，燕丹归北送荆卿。
行****识无穷恨，听取东流易水声。

   卷647_46 【咏史诗·成都】胡曾
杜宇曾为蜀帝王，化禽飞去旧城荒。
年年来叫桃花月，似向春风诉国亡。

   卷647_84 【咏史诗·葛陂】胡曾
长房回到葛陂中，人已登真竹化龙。
莫道神仙难顿学，嵇生自是不遭逢。

   卷647_85 【咏史诗·博浪沙】胡曾
嬴政鲸吞六合秋，削平天下虏诸侯。
山东不是无公子，何事张良独报仇。

   卷647_86 【咏史诗·陇西】胡曾
乘春来到陇山西，隗氏城荒碧草齐。
好笑王元不量力，函关那受一丸泥。

   卷647_89 【咏史诗·朝歌】胡曾
长嗟墨翟少风流，急管繁弦似寇仇。
若解闻韶知肉味，朝歌欲到肯回头。

   卷647_110 【咏史诗·彭泽】胡曾
英杰那堪屈下僚，便栽门柳事萧条。
凤凰不共鸡争食，莫怪先生懒折腰。

   卷647_114 【咏史诗·涂山】胡曾
大禹涂山御座开，诸侯玉帛走如雷。
防风谩有专车骨，何事兹辰最后来。

   卷647_122 【咏史诗·召陵】胡曾
小白匡周入楚郊，楚王雄霸亦咆哮。
不思管仲为谋主，争取言征缩酒茅。

   卷647_124 【咏史诗·鲁城】胡曾
鲁公城阙已丘墟，荒草无由认玉除。
因笑臧孙才智少，东门钟鼓祀鶢鶋。

   卷647_128 【咏史诗·摩笄山】胡曾
春草绵绵岱日低，山边立马看摩笄。
黄莺也解追前事，来向夫人死处啼。

   卷647_131 【咏史诗·柏举】胡曾
野田极目草茫茫，吴楚交兵此路傍。
谁料伍员入郢后，大开陵寝挞平王。

   卷647_137 【咏史诗·咸阳】胡曾
一朝阎乐统群凶，二世朝廷扫地空。
唯有渭川流不尽，至今犹绕望夷宫。

   卷647_155 【咏史诗·江夏】胡曾
黄祖才非长者俦，祢衡珠碎此江头。
今来鹦鹉洲边过，惟有无情碧水流。

   卷647_161 【咏史诗·下第】胡曾
翰苑何时休嫁女，文昌早晚罢生儿。
上林新桂年年发，不许平人折一枝。

   卷647_162 【咏史诗·赠薛涛（一作王建诗）】胡曾
万里桥边女校书，枇杷花下闭门居。
扫眉才子知多少，管领春风总不如。

   卷648_13 【送姚舒下第游蜀】方干
蜀路何迢递，怜君独去游。风烟连北虏，山水似东瓯。
九折盘荒坂，重江绕汉州。临邛一壶酒，能遣长卿愁。

   卷648_17 【君不来】方干
闲花未零落，心绪已纷纷。久客无人见，新禽何处闻。
舟随一水远，路出万山分。夜月生愁望，孤光必照君。

   卷648_24 【经周处士故居】方干
愁吟与独行，何事不伤情。久立钓鱼处，唯闻啼鸟声。
山蔬和草嫩，海树入篱生。吾在兹溪上，怀君恨不平。

   卷648_27 【贻钱塘县路明府】方干
志业不得力，到今犹苦吟。吟成五字句，用破一生心。
世路屈声远，寒溪怨气深。前贤多晚达，莫怕鬓霜侵。

   卷648_35 【忆故山】方干
旧山长系念，终日卧边亭。道路知已远，梦魂空再经。
秋泉凉好引，乳鹤静宜听。独上高楼望，蓬身且未宁。

   卷648_36 【冬夜泊僧舍】方干
江东寒近腊，野寺水天昏。无酒能消夜，随僧早闭门。
照墙灯焰细，著瓦雨声繁。漂泊仍千里，清吟欲断魂。

    卷649_1 【送崔拾遗出使江东】方干
九门思谏诤，万里采风谣。关外逢秋月，天涯过晚潮。
雁飞云杳杳，木落浦萧萧。空怨他乡别，回舟暮寂寥。

   卷649_14 【晓角】方干
画角吹残月，寒声发戍楼。立霜嘶马怨，攒碛泣兵愁。
燕雁鸣云畔，胡风冷草头。罢闻三会后，天迥晓星流。

   卷649_20 【滁上怀周贺】方干
就枕忽不寐，孤怀兴叹初。南谯收旧历，上苑绝来书。
暝雪细声积，晨钟寒韵疏。侯门昔弹铗，曾共食江鱼。

   卷649_21 【寄石湓清越上人】方干
寺处唯高僻，云生石枕前。静吟因得句，独夜不妨禅。
窗接停猿树，岩飞浴鹤泉。相思有书札，俱倩猎人传。

   卷649_39 【称心寺中岛】方干
水木深不极，似将星汉连。中州唯此地，上界别无天。
雪折停猿树，花藏浴鹤泉。师为终老意，日日复年年。

   卷649_41 【杜鹃花】方干
未问移栽日，先愁落地时。疏中从间叶，密处莫烧枝。
郢客教谁探，胡蜂是自知。周回两三步，常有醉乡期。

   卷649_44 【清源标公】方干
师为众人重，始得众人师。年到白头日，行如新戒时。
瓶添放鱼涧，窗迥袅猿枝。此地堪终老，迷痴自不知。

   卷649_51 【游竹林寺】方干
得路到深寺，幽虚曾识名。藓浓阴砌古，烟起暮香生。
曙月落松翠，石泉流梵声。闻僧说真理，烦恼自然轻。

   卷649_56 【新正】方干
荜门惆怅内，时节暗来频。每见新正雪，长思故国春。
云西斜去雁，江上未归人。又一年为客，何媒得到秦。

   卷649_68 【过黄州作】方干
弭节齐安郡，孤城百战残。傍村林有虎，带郭县无官。
暮角梅花怨，清江桂影寒。黍离缘底事，撩我起长叹。

   卷650_11 【漳州阳亭言事寄于使君】方干
谢守登城对远峰，金英泛泛满金钟。楼头风景八九月，
床下水云千万重。红旆朝昏虽许近，清才今古定难逢。
鲤鱼纵是凡鳞鬣，得在膺门合作龙。

   卷650_16 【和于中丞登扶风亭】方干
避石攀萝去不迷，行时举步似丹梯。东轩海日已先照，
下界晨鸡犹未啼。郭里云山全占寺，村前竹树半藏溪。
谢公吟望多来此，此地应将岘首齐。

   卷650_29 【牡丹】方干
借问庭芳早晚栽，座中疑展画屏开。花分浅浅胭脂脸，
叶堕殷殷腻粉腮。红砌不须夸芍药，白蘋何用逞重台。
殷勤为报看花客，莫学游蜂日日来。

   卷650_34 【叙雪寄喻凫（一作杜荀鹤）】方干
密片繁声旋不销，萦风杂霰转飘飖。澄江莫蔽长流色，
衰柳难黏自动条。湿气添寒酤酒夜，素花迎曙卷帘朝。
此时明径无行迹，唯望徽之问寂寥。

   卷650_50 【湖北有茅斋湖西有松岛轻棹往返颇谐素心因成四韵】方干
湖北湖西往复还，朝昏只处自由间。暑天移榻就深竹，
月夜乘舟归浅山。绕砌紫鳞欹枕钓，垂檐野果隔窗攀。
古贤暮齿方如此，多笑愚儒鬓未斑。

   卷650_52 【山中言事】方干
欹枕亦吟行亦醉，卧吟行醉更何营。贫来犹有故琴在，
老去不过新发生。山鸟踏枝红果落，家童引钓白鱼惊。
潜夫自有孤云侣，可要王侯知姓名。

   卷651_3 【秋晚林中寄宾幕】方干
八月萧条九月时，沙蝉海燕各分飞。杯盂未称尝生酒，
砧杵先催试熟衣。泉漱玉声冲石窦，橘垂朱实压荆扉。
无过纵有家山思，印绶留连争得归。

   卷651_9 【王将军】方干
大志无心守章句，终怀上略致殊功。保宁帝业青萍在，
投弃儒书绛帐空。密雪曙连葱岭道，青松夜起柳营风。
将星依旧当文座，应念愚儒命未通。

   卷651_12 【嘉兴许明府】方干
檇李转闻风教好，重门夜不上重关。腰悬墨绶三年外，
身去青云一步间。勤苦字人酬帝力，从容对客问家山。
升沈路别情犹在，不忘乡中旧往还。

   卷651_37 【于秀才小池】方干
一泓潋滟复澄明，半日功夫劚小庭。占地未过四五尺，
浸天唯入两三星。鹢舟草际浮霜叶，渔火沙边驻小萤。
才见规模识方寸，知君立意象沧溟。

   卷651_52 【和剡县陈明府登县楼】方干
郭里人家如掌上，檐前树木映窗棂。烟霞若接天台地，
分野应侵婺女星。驿路古今通北阙，仙溪日夜入东溟。
彩衣才子多吟啸，公退时时见画屏。

   卷652_29 【水墨松石】方干
三世精能举世无，笔端狼藉见功夫。添来势逸阴崖黑，
泼处痕轻灌木枯。垂地寒云吞大漠，过江春雨入全吴。
兰堂坐久心弥惑，不道山川是画图。

   卷652_30 【献浙东王大夫二首】方干
出镇当时移越俗，致君何日不尧年。到来唯饮长溪水，
归去应将一个钱。吟处美人擎笔砚，行时飞鸟避旌旃。
四方皆是分忧寄，独有东南戴二天。
王臣夷夏仰清名，领镇犹为失意行。已见玉璜曾上钓，
何愁金鼎不和羹。誉将星月同时朽，身应山河满数生。
泥滓云霄至悬阔，渔翁不合见公卿。

   卷652_60 【对花】方干
清晓入花如步障，恋花行步步迟迟。含风欲绽中心朵，
似火应烧外面枝。野客须拚终日醉，流莺自有隔年期。
使君坐处笙歌合，便是列仙身不知。

   卷653_4 【赠赵崇侍御（一作赠赵常六韵）】方干
贵达合逢明圣日，风流又及少年时。才因出众人皆嫉，
势欲摩霄自不知。正直早年闻苦节，从容此日见清规。
却教鹦鹉呼桃叶，便遣婵娟唱竹枝。闲话篇章停烛久，
醉迷歌舞出花迟。云鸿别有回翔便，应笑啁啾燕雀卑。

   卷653_55 【句】方干
弟子已攀桂，先生犹卧云。（寄李频及第，见《鉴戒录》）
把得新诗草里论。（干师徐凝，常刺凝云云，
反语为村里老也）
枯井夜闻邻果落，废巢寒见别禽来。（贻天目中峰客，
以上见《纪事》）

    卷654_1 【岁仗】罗邺
玉帛朝元万国来，鸡人晓唱五门开。春排北极迎仙驭，
日捧南山入寿杯。歌舜薰风铿剑佩，祝尧嘉气霭楼台。
可怜四海车书共，重见萧曹佐汉材。

   卷654_36 【留题张逸人草堂（一作杜牧诗）】罗邺
长悬青紫与芳枝，尘路无因免别离。马上多于在家日，
尊前堪惜少年时。关河客梦还乡后，雨雪山程出店迟。
却羡高人此中老，轩车过尽不知谁。

   卷654_52 【惜春】罗邺
燕归巢后即离群，吟倚东风恨日曛。一别一年方见我，
游来游去不禁君。莺花御苑看将尽，丝竹侯家亦少闻。
独坐南楼正惆怅，柳塘花絮更纷纷。

   卷654_69 【览陈丕卷】罗邺
雪宫词客燕宫游，一轴烟花象外搜。谩把蜀纹当昼展，
徒夸湘碧带春流。吟时致我寒侵骨，得处疑君白尽头。
从北南归明月夜，岭猿滩鸟更悠悠。

   卷654_72 【仆射陂晚望】罗邺
离人到此倍堪伤，陂水芦花似故乡。身事未知何日了，
马蹄唯觉到秋忙。田园牢落东归晚，道路辛勤北去长。
却羡无愁是沙鸟，双双相趁下斜阳。

   卷654_96 【早行】罗邺
雨洒江声风又吹，扁舟正与睡相宜。
无端戍鼓催前去，别却青山向晓时。

   卷654_99 【秋怨】罗邺
梦断南窗啼晓乌，新霜昨夜下庭梧。
不知帘外如珪月，还照边城到晓无。

   卷654_110 【江帆】罗邺
别离不独恨蹄轮，渡口风帆发更频。
何处青楼方凭槛，半江斜日认归人。

   卷654_117 【公子行】罗邺
金鞍玉勒照花明，过后春风特地生。
半醉五侯门里出，月高犹在禁街行。

   卷654_124 【边将】罗邺
马上乘秋欲建勋，飞狐夜斗出师频。若无紫塞烟尘事，
谁识青楼歌舞人。战骨沙中金镞在，贺筵花畔玉盘新。
由来边卒皆如此，只是君门合杀身。

   卷654_133 【蝉】罗邺
才入新秋百感生，就中蝉噪最堪惊。能催时节凋双鬓，
愁到江山听一声。不傍管弦拘醉态，偏依杨柳挠离情。
故园闻处犹惆怅，况是经年万里行。

   卷654_140 【共友人看花】罗邺
愁将万里身，来伴看花人。何事独惆怅，故园还又春。

   卷654_143 【赠僧】罗邺
繁华举世皆如梦，今古何人肯暂闲。
唯有东林学禅客，白头闲坐对青山。

   卷655_8 【投所思】罗隐
憔悴长安何所为，旅魂穷命自相疑。满川碧嶂无归日，
一榻红尘有泪时。雕琢只应劳郢匠，膏肓终恐误秦医。
浮生七十今三十，从此凄惶未可知。

   卷655_13 【送章碣赴举】罗隐
苹鹿歌中别酒催，粉闱星彩动昭回。久经罹乱心应破，
乍睹升平眼渐开。顾我昔年悲玉石，怜君今日蕴风雷。
龙门盛事无因见，费尽黄金老隗台。

   卷655_17 【雪】罗隐
细玉罗纹下碧霄，杜门颜巷落偏饶。巢居只恐高柯折，
旅客愁闻去路遥。撅冻野蔬和粉重，扫庭松叶带酥烧。
寒窗呵笔寻诗句，一片飞来纸上销。

   卷655_32 【所思】罗隐
梁王兔苑荆榛里，炀帝鸡台梦想中。只觉惘然悲谢傅，
未知何以报文翁。生灵不幸台星拆，造化无情世界空。
划尽寒灰始堪叹，满庭霜叶一窗风。

   卷655_37 【香】罗隐
沈水良材食柏珍，博山烟暖玉楼春。
怜君亦是无端物，贪作馨香忘却身。

   卷656_5 【孙员外赴阙后重到三衢】罗隐
远山高枝思悠哉，重倚危楼尽一杯。谢守已随征诏入，
鲁儒犹逐断蓬来。地寒谩忆移暄手，时急方须济世才。
宣室夜阑如有问，可能全忘未然灰。

   卷656_21 【秋日禅智寺见裴郎中题名寄韦瞻】罗隐
野寺疏钟万木秋，偶寻题处认名侯。官离南郡应闲暇，
地胜东山想驻留。百醆浓醪成别梦，两行垂露浣羁愁。
心知只有韦公在，更对真踪话旧游。

   卷656_30 【别池阳所居】罗隐
黄尘初起此留连，火耨刀耕六七年。雨夜老农伤水旱，
雪晴渔父共舟船。已悲世乱身须去，肯愧途危迹屡迁。
却是九华山有意，列行相送到江边。

   卷656_32 【酬黄从事怀旧见寄】罗隐
旧游不合到心中，把得君诗意亦同。水馆酒阑清夜月，
香街人散白杨风。长绳系日虽难绊，辨口谈天不易穷。
世事自随蓬转在，思量何处是飞蓬。

   卷656_35 【自遣】罗隐
得即高歌失即休，多愁多恨亦悠悠。
今朝有酒今朝醉，明日愁来明日愁。

   卷657_4 【九华山费征君所居】罗隐
草堂何处试徘徊，见说遗踪向此开。蟾桂自归三径后，
鹤书曾降九天来。白云事迹依前在，青琐光阴竟不回。
尽夕为君思曩日，野泉呜咽路莓苔。

   卷657_15 【桃花】罗隐
暖触衣襟漠漠香，间梅遮柳不胜芳。数枝艳拂文君酒，
半里红欹宋玉墙。尽日无人疑怅望，有时经雨乍凄凉。
旧山山下还如此，回首东风一断肠。

   卷657_21 【淮南高骈所造迎仙楼】罗隐
鸾音鹤信杳难回，凤驾龙车早晚来。仙境是谁知处所，
人间空自造楼台。云侵朱槛应难到，虫网闲窗永不开。
子细思量成底事，露凝风摆作尘埃。

   卷657_25 【重送朗州张员外】罗隐
朱轮此去正春风，且驻青云听断蓬。一榻早年容孺子，
双旌今日别文翁。诚知汲善心长在，争奈干时迹转穷。
酬德酬恩两无路，谩劳惆怅凤城东。

   卷657_31 【徐寇南逼感事献江南知己次韵】罗隐
酒阑离思浩无穷，西望维扬忆数公。万里飘零身未了，
一家知奖意曾同。云横晋国尘应暗，路转吴江信不通。
今日便成卢子谅，满襟珠泪堕霜风。

   卷657_34 【炀帝陵】罗隐
入郭登桥出郭船，红楼日日柳年年。
君王忍把平陈业，只博雷塘数亩田。

   卷658_5 【江边有寄】罗隐
江边旧业半雕残，每轸归心即万端。狂折野梅山店暖，
醉吹村笛酒楼寒。只言圣代谋身易，争奈贫儒得路难。
同病同忧更何事，为君提笔画渔竿。

   卷658_6 【送友人归夷门】罗隐
二年流落大梁城，每送君归即有情。别路算来成底事，
旧游言著似前生。苑荒懒认词人会，门在空怜烈士名。
至竟男儿分应定，不须惆怅谷中莺。

   卷658_7 【湘中见进士乔诩】罗隐
吴公台下别经秋，破虏城边暂驻留。一笑有情堪解梦，
数年无故不同游。云牵楚思横鱼艇，柳送乡心入酒楼。
且酌松醪依旧醉，谁能相见向春愁。

   卷658_39 【寄窦泽处士二首】罗隐
兰亭醉客旧知闻，欲问平安隔海云。
不是金陵钱太尉，世间谁肯更容身。
鳌背楼台拂白榆，此中槎客亦踟踌。
牢山道士无仙骨，却向人间作酒徒。

   卷659_2 【思故人】罗隐
故人不可见，聊复拂鸣琴。鹊绕风枝急，萤藏露草深。
平生四方志，此夜五湖心。惆怅友朋尽，洋洋漫好音。

   卷659_29 【送沈光侍御赴职闽中】罗隐
未至应居右，全家出帝乡。礼优逢苑雪，官重带台霜。
夜浦吴潮吼，春滩建水狂。延平有风雨，从此是腾骧。

   卷659_30 【寄袁皓侍郎】罗隐
东台失路岐，荣辱事堪悲。我寝牛衣敝，君居豸角危。
风尘惭上品，才业愧明时。千里芙蓉幕，何由话所思。

   卷659_37 【期徐道者不至】罗隐
辽鹤虚空语，冥鸿未易亲。偶然来即是，必拟见无因。
霜霰穷冬令，杯盘旅舍贫。只应蓟子训，醉后懒分身。

   卷659_42 【伤华发】罗隐
旧国迢迢远，清秋种种新。已衰曾轸虑，初见忽沾巾。
日薄梳兼懒，根危镊恐频。青铜不自见，只拟老他人。

   卷660_11 【览晋史（张翰思吴中鲈鲙莼羹）】罗隐
齐王僚属好男儿，偶觅东归便得归。满目路岐抛似梦，
一船风雨去如飞。盘擎紫线莼初熟，箸拨红丝鲙正肥。
惆怅途中无限事，与君千载两忘机。

   卷660_12 【感别元帅尚父（一作病中上钱尚父）】罗隐
玉函瑶检下台司，记得当时捧领时。半壁龙蛇蟠造化，
满筐山岳动神祇。疲牛舐犊心犹切，阴鹤鸣雏力已衰。
稚子不才身抱疾，日窥贞迹泪双垂。

   卷660_20 【途中逢刘知远】罗隐
吴楚烟波里，巢由季孟间。只言无事贵，不道致身闲。
别渚莲根断，归心桂树顽。空劳钟璞意，尘世隔函关。

   卷661_22 【除夜寄张达】罗隐
梅花已著眼，竹叶况粘唇。只此留残岁，那堪忆故人。
乱罹书不远，衰病日相亲。江浦思归意，明朝又一春。

   卷661_31 【莺声】罗隐
井上梧桐暗，花间雾露晞。一枝晴复暖，百啭是兼非。
金屋梦初觉，玉关人未归。不堪闲日听，因尔又沾衣。

   卷662_15 【咏史】罗隐
蠹简遗编试一寻，寂寥前事似如今。徐陵笔砚珊瑚架，
赵胜宾朋玳瑁簪。未必片言资国计，只应邪说动人心。
九原郝泚何由起，虚误西蕃八尺金。

   卷662_28 【题润州妙善前石羊】罗隐
紫髯桑盖此沈吟，很石犹存事可寻。汉鼎未安聊把手，
楚醪虽满肯同心。英雄已往时难问，苔藓何知日渐深。
还有市鄽沽酒客，雀喧鸠聚话蹄涔。

   卷662_30 【台城】罗隐
晚云阴映下空城，六代累累夕照明。玉井已干龙不起，
金瓯虽破虎曾争。亦知霸世才难得，却是蒙尘事最平。
深谷作陵山作海，茂弘流辈莫伤情。

   卷663_7 【送王使君赴苏台】罗隐
东南一望可长吁，犹忆王孙领虎符。两地干戈连越绝，
数年麋鹿卧姑苏。疲甿赋重全家尽，旧族兵侵太半无。
料得伍员兼旅寓，不妨招取好揶揄。

   卷664_23 【野花（一作罗邺诗）】罗隐
万点红芳血色殷，为无名字对空山。多因戏蝶寻香住，
少有行人辍棹攀。若在侯门看不足，为生江岸见如闲。
结根必竟输桃李，长向春城紫陌间。

   卷664_28 【华清宫】罗隐
楼殿层层佳气多，开元时节好笙歌。
也知道德胜尧舜，争奈杨妃解笑何。

   卷664_38 【竹】罗隐
篱外清阴接药阑，晓风交戛碧琅玕。
子猷死后知音少，粉节霜筠谩岁寒。

   卷665_7 【江南行】罗隐
江烟湿雨蛟绡软，漠漠小山眉黛浅。水国多愁又有情，
夜槽压酒银船满。细丝摇柳凝晓空，吴王台榭春梦中。
鸳鸯鸂鶒唤不起，平铺绿水眠东风。西陵路边月悄悄，
油碧轻车苏小小。

   卷665_13 【圣真观刘真师院十韵】罗隐
帘下严君卜，窗间少室峰。摄生门已尽，混迹世犹逢。
山薮师王烈，簪缨友戴颙。鱼跳介象鲙，饭吐葛玄蜂。
紫饱垂新椹，黄轻堕小松。尘埃金谷路，楼阁上阳钟。
野耗鸢肩寄，仙书鸟爪封。支床龟纵老，取箭鹤何慵。
别久曾牵念，闲来肯压重。尚馀青竹在，试为剪成龙。

   卷665_18 【淮南送节度卢端公将命之汴州端公常为汴州相公从事】罗隐
吹台高倚圃田东，此去轺车事不同。珠履旧参萧相国，
彩衣今佐晋司空。醉离淮甸寒星下，吟指梁园密雪中。
到彼的知宣室语，几时征拜黑头公。

   卷665_23 【送陆郎中赴阙】罗隐
幕下留连两月强，炉边侍史旧焚香。不关雨露偏垂意，
自是鸳鸾合著行。三署履声通建礼，九霄星彩映明光。
少瑜镂管丘迟锦，从此西垣使凤凰。

   卷665_37 【题段太尉庙】罗隐
近甸蒙尘日，南梁反正年。飘流茂陵碗，零落太官椽。
建纛非降楚，披图异录燕。堪嗟侍中血，不及御衣前。

   卷665_43 【薛阳陶觱篥歌】罗隐
平泉上相东征日，曾为阳陶歌觱篥。乌江太守会稽侯，
相次三篇皆俊逸。桥山殡葬衣冠后，金印苍黄南去疾。
龙楼冷落夏口寒，从此风流为废物。人间至艺难得主，
怀抱差池恨星律。邗沟仆射戎政闲，试渡瓜洲吐伊郁。
西风九月草树秋，万喧沈寂登高楼。左篁揭指徵羽吼，
炀帝起坐淮王愁。高飘咽灭出滞气，下感知己时横流。
穿空激远不可遏，仿佛似向伊水头。伊水林泉今已矣，
因取遗编认前事。武宗皇帝御宇时，四海恬然知所自。
扫除桀黠似提帚，制压群豪若穿鼻。九鼎调和各有门，
谢安空俭真儿戏。功高近代竟谁知，艺小似君犹不弃。
勿惜喑呜更一吹，与君共下难逢泪。

   卷665_49 【答宗人衮】罗隐
昆仑水色九般流，饮即神仙憩即休。敢恨守株曾失意，
始知缘木更难求。鴒原谩欲均馀力，鹤发那堪问旧游。
遥望北辰当上国，羡君归棹五诸侯。

   卷665_56 【姥山】罗隐
临塘古庙一神仙，绣幌花容色俨然。为逐朝云来此地，
因随暮雨不归天。眉分初月湖中鉴，香散馀风竹上烟。
借问邑人沈水事，已经秦汉几千年。

   卷665_67 【春风】罗隐
也知有意吹嘘切，争奈人间善恶分。
但是秕糠微细物，等闲抬举到青云。

   卷665_70 【镇海军所贡（题不全）】罗隐
檐前飞雪扇前尘，千里移添上苑春。
他日丁宁柿林院，莫宣恩泽与闲人。

   卷667_4 【艺堂】郑损
堂开冻石千年翠，艺讲秋胶百步威。揖让未能忘典礼，
英雄孰不惯戎衣。风波险似金机骇，日月忙如雪羽飞。
莫怪尊前频浩叹，男儿志愿与时违。

   卷667_6 【泛香亭】郑损
流杯处处称佳致，何似斯亭出自然。山溜穿云来几里，
石盘和藓凿何年。声交鸣玉歌沈板，色幌寒金酒满船。
莫怪坐中难得醉，醒人心骨有潺湲。

   卷667_13 【红蔷薇】牛峤
晓啼珠露浑无力，绣簇罗襦不著行。
若缀寿阳公主额，六宫争肯学梅妆。

   卷668_3 【秋日寄华阳山人】高蟾
云木送秋何草草，风波凝冷太星星。银鞍公子魂俱断，
玉弩将军涕自零。茅洞白龙和雨看，荆溪黄鹄带霜听。
人间不见清凉事，犹向溪翁乞画屏。

   卷668_18 【吴门春雨】高蟾
吴甸落花春漫漫，吴宫芳树晚沈沈。
王孙不耐如丝雨，罥断春风一寸心。

   卷668_19 【旅夕】高蟾
风散古陂惊宿雁，月临荒戍起啼鸦。
不堪吟断无人见，时复寒灯落一花。

   卷668_20 【瓜洲夜泊】高蟾
偶为芳草无情客，况是青山有事身。
一夕瓜洲渡头宿，天风吹尽广陵尘。

   卷668_27 【灞陵亭】高蟾
一条归梦朱弦直，一片离心白羽轻。
明日灞陵新霁后，马头烟树绿相迎。

   卷669_5 【送韦岫郎中典泗州（一作癸丑岁毗陵会中贻同老）】章碣
玉皇恩诏别星班，去压徐方分野间。有鸟尽巢垂汴柳，
无楼不到隔淮山。旌旗渐向行时拥，案牍应从到日闲。
想忆朝天独吟坐，旋飞新作过秦关。

   卷669_15 【下第有怀】章碣
故乡朝夕有人还，欲作家书下笔难。灭烛何曾妨夜坐，
倾壶不独为春寒。迁来莺语虽堪听，落了杨花也怕看。
但使他年遇公道，月轮长在桂珊珊。

   卷669_22 【东都望幸】章碣
懒修珠翠上高台，眉月连娟恨不开。
纵使东巡也无益，君王自领美人来。

   卷669_25 【上元夜建元寺观灯呈智通上人】章碣
建元看别上元灯，处处回廊斗火层。珠玉乱抛高殿佛，
绮罗深拜远山僧。临风走笔思呈惠，到晓行禅合伴能。
无限喧阗留不得，月华西下露华凝。

    卷670_1 【长安书怀】秦韬玉
凉风吹雨滴寒更，乡思欺人拨不平。长有归心悬马首，
可堪无寐枕蛩声。岚收楚岫和空碧，秋染湘江到底清。
早晚身闲著蓑去，橘香深处钓船横。

   卷670_11 【题刑部李郎中山亭】秦韬玉
侬家云水本相知，每到高斋强展眉。瘦竹亸烟遮板阁，
卷荷擎雨出盆池。笑吟山色同欹枕，闲背庭阴对覆棋。
不是主人多野兴，肯开青眼重渔师。

   卷670_19 【隋堤】秦韬玉
种柳开河为胜游，堤前常使路人愁。阴埋野色万条思，
翠束寒声千里秋。西日至今悲兔苑，东波终不反龙舟。
远山应见繁华事，不语青青对水流。

   卷670_27 【牡丹】秦韬玉
拆妖放艳有谁催，疑就仙中旋折来。图把一春皆占断，
固留三月始教开。压枝金蕊香如扑，逐朵檀心巧胜裁。
好是酒阑丝竹罢，倚风含笑向楼台。

   卷670_36 【咏手】秦韬玉
一双十指玉纤纤，不是风流物不拈。鸾镜巧梳匀翠黛，
画楼闲望擘珠帘。金杯有喜轻轻点，银鸭无香旋旋添。
因把剪刀嫌道冷，泥人呵了弄人髯。

   卷671_6 【闻应德茂先离棠溪】唐彦谦
落日芦花雨，行人谷树村。青山时问路，红叶自知门。
苜蓿穷诗味，芭蕉醉墨痕。端知弃城市，经席许频温。

   卷671_7 【松】唐彦谦
托根蟠泰华，倚干蚀莓苔。谁云山泽间，而无梁栋材。

   卷671_13 【留别四首】唐彦谦
鹏程三万里，别酒一千钟。好景当三月，春光上国浓。
野花红滴滴，江燕语喃喃。鼓吹翻新调，都亭酒正酣。
登庸趋俊乂，厕用野无遗。起喜赓歌日，明良际会时。
盐车淹素志，长坂入青云。老骥春风里，奔腾独异群。

   卷671_17 【秋日感怀】唐彦谦
溪上芙蓉映醉颜，悲秋宋玉鬓毛斑。
无情最恨东流水，暗逐芳年去不还。

   卷671_21 【咏马二首】唐彦谦
紫云团影电飞瞳，骏骨龙媒自不同。
骑过玉楼金辔响，一声嘶断落花风。
崚嶒高耸骨如山，远放春郊苜蓿间。
百战沙场汗流血，梦魂犹在玉门关。

   卷671_65 【春风四首】唐彦谦
春风吹愁端，散漫不可收。不如古溪水，只望乡江流。
新花红烁烁，旧花满山白。昔日金张门，狼藉馀废宅。
回头语春风，莫向新花丛。我见朱颜人，多金亦成翁。
多金不足惜，丹砂亦何益。更种明年花，春风自相识。

   卷671_66 【感物二首】唐彦谦
騄骥初失群，亦自矜趫腾。俯仰岁时久，帖然困蚊蝇。
豪鲸逸其穴，尺水成沧溟。岂无鱼鳖交，望望为所憎。
物理有翕张，达人同废兴。幸无怵迫忧，聊复曲吾肱。
鱼目出泥沙，空村百金珍。豫章值拥辏，细细供蒸薪。
论材何必多，适用即能神。托交何必深，寡求永相亲。
鲍叔拙羁鲁，张生穷厄陈。茫然扳援际，岂意出风尘。

   卷672_23 【南梁戏题汉高庙】唐彦谦
数载从军似武夫，今随戎捷气偏粗。
汉皇若问何为者，免道高阳旧酒徒。

   卷672_33 【试夜题省廊桂】唐彦谦
麻衣穿穴两京尘，十见东堂绿桂春。
今日竞飞杨叶箭，魏舒休作画筹人。

   卷672_38 【楚世家】唐彦谦
偏信由来惑是非，一言邪佞脱危机。
张仪重入怀王手，驷马安车却放归。

   卷672_39 【骊山道中】唐彦谦
月殿真妃下彩烟，渔阳追虏及汤泉。
君王指点新丰树，几不亲留七宝鞭。

   卷672_47 【寄蒋二十四】唐彦谦
鸟啭蜂飞日渐长，旅人情味悔思量。禅门澹薄无心地，
世事生疏欲面墙。二月云烟迷柳色，九衢风土带花香。
大知高士禁愁寂，试倚阑干莫断肠。

   卷672_57 【红叶】唐彦谦
无处不飘扬，高楼临道旁。素娥前夕月，青女夜来霜。
宿雨随时润，秋晴著物光。幽怀长若此，病眼更相妨。
蜀纸裁深色，燕脂落靓妆。低丛侵小阁，倒影入回塘。
谢脁留霞绮，甘宁弃锦张。何人休远道，是处有斜阳。
薜荔垂书幌，梧桐坠井床。晚风生旅馆，寒籁近僧房。
桂绿明淮甸，枫丹照楚乡。雁疏临鄠杜，蝉急傍潇湘。
树异桓宣武，园非顾辟疆。茂陵愁卧客，不自保危肠。

   卷672_58 【鸂鶒】唐彦谦
一宿南塘烟雨时，好风摇动绿波微。惊离晓岸冲花去，
暖下春汀照影飞。华屋撚弦弹鼓舞，绮窗含笔澹毛衣。
画屏见后长回首，争得雕笼莫放归。

   卷672_69 【离鸾】唐彦谦
闻道离鸾思故乡，也知情愿嫁王昌。尘埃一别杨朱路，
风月三年宋玉墙。下疾不成双点泪，断多难到九回肠。
庭前佳树名栀子，试结同心寄谢娘。

   卷672_71 【春阴】唐彦谦
一寸回肠百虑侵，旅愁危涕两争禁。天涯已有销魂别，
楼上宁无拥鼻吟。感事不关河里笛，伤心应倍雍门琴。
春云更觉愁于我，闲盖低村作暝阴。

   卷673_5 【秋夜不寐寄崔温进士】周朴
愁多难得寐，展转读书床。不是旅人病，岂知秋夜长。
归乡凭远梦，无梦更思乡。枕上移窗月，分明是泪光。

   卷673_10 【赠念经僧】周朴
庵前古折碑，夜静念经时。月皎海霞散，露浓山草垂。
鬼闻抛故冢，禽听离寒枝。想得天花坠，馨香拂白眉。

   卷673_18 【边思】周朴
年高来远戍，白首罢干戎。夜色蓟门火，秋声边塞风。
碛浮悲老马，月满引新弓。百战阴山去，唯添上将雄。

   卷673_38 【塞上】周朴
受降城必破，回落陇头移。蕃道北海北，谋生今始知。

   卷673_41 【咏猿】周朴
生在巫山更向西，不知何事到巴溪。
中宵为忆秋云伴，遥隔朱门向月啼。

   卷673_45 【无等岩】周朴
建造上方藤影里，高僧往往似天台。
不知名树檐前长，曾问道人岩下来。

   卷674_9 【中台五题·石柱（外祖在南宫，七转名曹，镌记皆在）】郑谷
暴乱免遗折，森罗贤达名。末郎何所取，叨继外门荣。

   卷674_33 【赠圆昉公（昉，蜀僧。僖宗幸蜀，昉坚免紫衣）】郑谷
天阶让紫衣，冷格鹤犹卑。道胜嫌名出，身闲觉老迟。
晚香延宿火，寒磬度高枝。长说长松寺，他年与我期。

   卷674_71 【题兴善寺寂上人院】郑谷
客来风雨后，院静似荒凉。罢讲蛩离砌，思山叶满廊。
腊高兴故疾，炉暖发馀香。自说匡庐侧，杉阴半石床。

   卷674_76 【江行】郑谷
漂泊病难任，逢人泪满襟。关东多事日，天末未归心。
夜雨荆江涨，春云郢树深。殷勤听渔唱，渐次入吴音。

   卷675_10 【丞相孟夏祗荐南郊纪献十韵】郑谷
节应清和候，郊宫事洁羞。至诚闻上帝，明德祀圆丘。
雅用陶匏器，馨非黍稷流。就阳陈盛礼，匡国祷鸿休。
渐晓兰迎露，微凉麦弄秋。寿山横紫阁，瑞霭抱皇州。
外肃通班序，中严锡庆优。奏歌三酒备，表敬百神柔。
池碧将还凤，原清再问牛。万方瞻辅翼，共贺赞皇猷。

   卷675_14 【华山】郑谷
峭仞耸巍巍，晴岚染近畿。孤高不可状，图写尽应非。
绝顶神仙会，半空鸾鹤归。云台分远霭，树谷隐斜晖。
坠石连村响，狂雷发庙威。气中寒渭阔，影外白楼微。
云对莲花落，泉横露掌飞。乳悬危磴滑，樵彻上方稀。
淡泊生真趣，逍遥息世机。野花明涧路，春藓涩松围。
远洞时闻磬，群僧昼掩扉。他年洗尘骨，香火愿相依。

   卷675_16 【故少师从翁隐岩别墅乱后榛芜感旧怆怀遂有追纪】郑谷
风骚为主人，凡俗仰清尘。密行称闺阃，明诚动搢绅。
周旋居显重，内外掌丝纶。妙主蓬壶籍，忠为社稷臣。
大仪墙仞峻，东辖纪纲新。闻善常开口，推公岂为身。
立朝鸣珮重，归宅典衣贫。半醉看花晚，中餐煮菜春。
晴台随鹿上，幽墅结僧邻。理论知清越，生徒得李频。
药香沾笔砚，竹色染衣巾。寄鹤眠云叟，骑驴入室宾。
近将姚监比，僻与段卿亲。叶积池边路，茶迟雪后薪。
所难留著述，谁不秉陶钧。丧乱时多变，追思事已陈。
浮华重发作，雅正甚湮沦。宗从今何在，依栖素有因。
七松无影响，双泪益悲辛。犹喜于门秀，年来屈复伸。

   卷675_17 【送吏部曹郎中免官南归】郑谷
高名向己求，古韵古无俦。风月抛兰省，江山复桂州。
贤人知止足，中岁便归休。云鹤深相待，公卿不易留。
满朝张祖席，半路上仙舟。箧重藏吴画，茶新换越瓯。
郡迎红烛宴，寺宿翠岚楼。触目成幽兴，全家是胜游。
篷声渔叟雨，苇色鹭鸶秋。久别郊园改，将归里巷修。
桑麻胜禄食，节序免乡愁。阳朔花迎棹，崇贤叶满沟。
席春欢促膝，檐日暖梳头。道畅应为蝶，时来必问牛。
终须康庶品，未爽漱寒流。议在归群望，情难恋自由。
小生诚浅拙，早岁便依投。夏课每垂奖，雪天常见忧。
远招陪宿直，首荐向公侯。攀送偏挥洒，龙钟志未酬。

   卷675_21 【试笔偶书】郑谷
沙鸟与山麋，由来性不羁。可凭唯在道，难解莫过诗。
任笑孤吟僻，终嫌巧宦卑。乖慵恩地恕，冷淡好僧知。
华省惭公器，沧江负钓师。露花春直夜，烟鼓早朝时。
世路多艰梗，家风免坠遗。殷勤一蓑雨，只得梦中披。

   卷675_25 【席上贻歌者】郑谷
花月楼台近九衢，清歌一曲倒金壶。
座中亦有江南客，莫向春风唱鹧鸪。

   卷675_31 【鹭鸶】郑谷
闲立春塘烟淡淡，静眠寒苇雨飕飕。
渔翁归后汀沙晚，飞下滩头更自由。

   卷675_37 【雪中偶题】郑谷
乱飘僧舍茶烟湿，密洒歌楼酒力微。
江上晚来堪画处，渔人披得一蓑归。

   卷675_55 【越鸟】郑谷
背霜南雁不到处，倚棹北人初听时。
梅雨满江春草歇，一声声在荔枝枝。

   卷675_81 【海棠】郑谷
春风用意匀颜色，销得携觞与赋诗。秾丽最宜新著雨，
娇饶全在欲开时。莫愁粉黛临窗懒，梁广丹青点笔迟。
朝醉暮吟看不足，羡他蝴蝶宿深枝。

   卷675_85 【蜡烛】郑谷
仙漏迟迟出建章，宫帘不动透清光。金闱露白新裁诏，
画阁春红正试妆。泪滴杯盘何所恨，烬飘兰麝暗和香。
多情更有分明处，照得歌尘下燕梁。

   卷675_87 【宗人作尉唐昌官署幽胜而又博学精富得以言谈…留书屋壁】郑谷
公堂潇洒有林泉，只隔苔墙是渚田。宗党相亲离乱世，
春秋闲论战争年。远江惊鹭来池口，绝顶归云过竹边。
风雨夜长同一宿，旧游多共忆樊川。

   卷676_14 【少华甘露寺】郑谷
石门萝径与天邻，雨桧风篁远近闻。饮涧鹿喧双派水，
上楼僧蹋一梯云。孤烟薄暮关城没，远色初晴渭曲分。
长欲然香来此宿，北林猿鹤旧同群。

   卷676_35 【感怀投时相】郑谷
非才偶忝直文昌，两鬓年深一镜霜。待漏敢辞称小吏，
立班犹未出中行。孤吟马迹抛槐陌，远梦渔竿掷苇乡。
丞相旧知为学苦，更教何处贡篇章。

   卷676_46 【省中偶作】郑谷
三转郎曹自勉旃，莎阶吟步想前贤。未如何逊无佳句，
若比冯唐是壮年。捧制名题黄纸尾，约僧心在白云边。
乳毛松雪春来好，直夜清闲且学禅。

   卷676_49 【九日偶怀寄左省张起居】郑谷
令节争欢我独闲，荒台尽日向晴山。浑无酒泛金英菊，
漫道官趋玉笋班。深愧青莎迎野步，不堪红叶照衰颜。
羡君官重多吟兴，醉带南陂落照还。

   卷676_59 【谷比岁受同年丈人故川守李侍郎教谕衰晏龙钟益用…自贻】郑谷
多感京河李丈人，童蒙受教便书绅。文章至竟无功业，
名宦由来致苦辛。皎日还应知守道，平生自信解甘贫。
孤单所得皆逾分，归种敷溪一亩春。

   卷676_60 【郊墅】郑谷
韦曲樊川雨半晴，竹庄花院遍题名。画成烟景垂杨色，
滴破春愁压酒声。满野红尘谁得路，连天紫阁独关情。
渼陂水色澄于镜，何必沧浪始濯缨。

   卷676_69 【兵部卢郎中光济借示诗集，以四韵谢之】郑谷
七子风骚寻失主，五君歌诵久无声。调和雅乐归时正，
澄滤颓波到底清。才大始知寰宇窄，吟高何止鬼神惊。
叶公好尚浑疏阔，忽见真龙几丧明。

   卷676_74 【寄题诗僧秀公】郑谷
灵一心传清塞心，可公吟后楚公吟。近来雅道相亲少，
唯仰吾师所得深。好句未停无暇日，旧山归老有东林。
冷曹孤宦甘寥落，多谢携筇数访寻。

   卷676_75 【东蜀春晚】郑谷
如此浮生更别离，可堪长恸送春归。
潼江水上杨花雪，刚逐孤舟缭绕飞。

   卷676_93 【偶怀寄台院孙端公棨】郑谷
才拙道仍孤，无何舍钓徒。班虽沾玉笋，香不近金炉。
雨露瞻双阙，烟波隔五湖。唯君应见念，曾共伏青蒲。

   卷676_95 【乖慵】郑谷
乖慵居竹里，凉冷卧池东。一霎芰荷雨，几回帘幕风。
远僧来扣寂，小吏笑书空。衰鬓霜供白，愁颜酒借红。
扇轻摇鹭羽，屏古画渔翁。自得无端趣，琴棋舫子中。

   卷677_8 【多虞】郑谷
多虞难住人稀处，近耗浑无战罢棋。
向阙归山俱未得，且沽春酒且吟诗。

   卷677_9 【短褐】郑谷
闲披短褐杖山藤，头不是僧心是僧。
坐睡觉来清夜半，芭蕉影动道场灯。

   卷677_11 【折得梅】郑谷
寒步江村折得梅，孤香不肯待春催。
满枝尽是愁人泪，莫殢朝来露湿来。

   卷677_13 【寂寞】郑谷
江郡人稀便是村，踏青天气欲黄昏。
春愁不破还成醉，衣上泪痕和酒痕。

   卷677_18 【题张衡庙】郑谷
远俗只凭淫祀切，多年平子固悠悠。
江烟日午无箫鼓，直到如今咏四愁。

   卷678_8 【重经汉南】许彬
分散多如此，人情岂自由。重来看月夕，不似去年秋。
息虑虽孤寝，论空未识愁。须同醉乡者，万事付江流。

   卷679_11 【巫山庙】崔涂
双黛俨如嚬，应伤故国春。江山非旧主，云雨是前身。
梦觉传词客，灵犹福楚人。不知千载后，何处又为神。

   卷679_27 【过洛阳故城】崔涂
三十世皇都，萧条是霸图。片墙看破尽，遗迹渐应无。
野径通荒苑，高槐映远衢。独吟人不问，清冷自呜呜。

   卷679_37 【送僧归江东（一作岐下送蒙上人归天台）】崔涂
坐彻秦城夏，行登越客船。去留那有著，语默不离禅。
叶拥临关路，霞明近海天。更寻同社侣，应得虎溪边。

   卷679_57 【王逸人隐居】崔涂
一径入千岑，幽人许重寻。不逢秦世乱，未觉武陵深。
石转生寒色，云归带夕阴。却愁危坐久，看尽暝栖禽。

   卷679_58 【申州道中】崔涂
风紧日凄凄，乡心向此迷。水分平楚阔，山接故关低。
客路缘烽火，人家厌鼓鼙。那堪独驰马，江树穆陵西。

   卷679_62 【秋晚书怀】崔涂
看看秋色晚，又是出门时。白发生非早，青云去自迟。
梦唯怀上国，迹不到他岐。以此坚吾道，还无愧已知。

   卷679_97 【初过汉江】崔涂
襄阳好向岘亭看，人物萧条值岁阑。
为报习家多置酒，夜来风雪过江寒。

   卷680_17 【赠渔者（在湖南）】韩偓
个侬居处近诛茅，枳棘篱兼用荻梢。尽日风扉从自掩，
无人筒钓是谁抛。城方四百墙阴直，江阔中心水脉坳。
我亦好闲求老伴，莫嫌迁客且论交。

   卷680_36 【净兴寺杜鹃一枝繁艳无比】韩偓
一园红艳醉坡陀，自地连梢簇蒨罗。
蜀魄未归长滴血，只应偏滴此丛多。

   卷680_55 【赠吴颠尊师（丙寅年作）】韩偓
饮酒经何代，休粮度此生。迹应常自浼，颠亦强为名。
道若千钧重，身如一羽轻。毫厘分象纬，袒跣揖公卿。
狗窦号光逸，渔阳裸祢衡。笑雷冬蛰震，岩电夜珠明。
月魄侵簪冷，江光逼屐清。半酣思救世，一手拟扶倾。
击地嗟衰俗，看天贮不平。自缘怀气义，可是计烹亨。
议论通三教，年颜称五更。老狂人不厌，密行鬼应惊。
未识心相许，开襟语便诚。伊余常仗义，愿拜十年兄。

   卷681_4 【息虑】韩偓
息虑狎群鸥，行藏合自由。春寒宜酒病，夜雨入乡愁。
道向危时见，官因乱世休。外人相待浅，独说济川舟。

   卷681_18 【晨兴】韩偓
晓景山河爽，闲居巷陌清。已能消滞念，兼得散馀酲。
汲水人初起，回灯燕暂惊。放怀殊未足，圆隙已尘生。

   卷681_26 【僧影】韩偓
山色依然僧已亡，竹间疏磬隔残阳。
智灯已灭馀空烬，犹自光明照十方。

   卷681_27 【洞庭玩月】韩偓
洞庭湖上清秋月，月皎湖宽万顷霜。玉碗深沈潭底白，
金杯细碎浪头光。寒惊乌鹊离巢噪，冷射蛟螭换窟藏。
更忆瑶台逢此夜，水晶宫殿挹琼浆。

   卷681_45 【安贫】韩偓
手风慵展一行书，眼暗休寻九局图。窗里日光飞野马，
案头筠管长蒲卢。谋身拙为安蛇足，报国危曾捋虎须。
举世可能无默识，未知谁拟试齐竽。

   卷681_51 【八月六日作四首】韩偓
日离黄道十年昏，敏手重开造化门。火帝动炉销剑戟，
风师吹雨洗乾坤。左牵犬马诚难测，右袒簪缨最负恩。
丹笔不知谁定罪，莫留遗迹怨神孙。
金虎挻灾不复论，构成狂猘犯车尘。御衣空惜侍中血，
国玺几危皇后身。图霸未能知盗道，饰非唯欲害仁人。
黄旗紫气今仍旧，免使老臣攀画轮。
簪裾皆是汉公卿，尽作锋铓剑血醒。显负旧恩归乱主，
难教新国用轻刑。穴中狡兔终须尽，井上婴儿岂自宁。
底事亦疑惩未了，更应书罪在泉扃。
坐看包藏负国恩，无才不得预经纶。袁安坠睫寻忧汉，
贾谊濡毫但过秦。威凤鬼应遮矢射，灵犀天与隔埃尘。
堤防瓜李能终始，免愧于心负此身。

   卷681_52 【驿步（癸酉年在南安县）】韩偓
暂息征车病眼开，况穿松竹入楼台。江流灯影向东去，
树递雨声从北来。物近刘舆招垢腻，风经庾亮污尘埃。
高情自古多惆怅，赖有南华养不材。

   卷681_61 【寄邻庄道侣】韩偓
闻说经旬不启关，药窗谁伴醉开颜。
夜来雪压村前竹，賸见溪南几尺山。

   卷681_64 【半醉】韩偓
水向东流竟不回，红颜白发递相催。壮心暗逐高歌尽，
往事空因半醉来。云护雁霜笼澹月，雨连莺晓落残梅。
西楼怅望芳菲节，处处斜阳草似苔。

   卷681_70 【南亭】韩偓
每日在南亭，南亭似僧院。人语静先闻，鸟啼深不见。
松瘦石棱棱，山光溪淀淀。堑蔓坠长茸，岛花垂小蒨。
行簪隐士冠，卧读先贤传。更有兴来时，取琴弹一遍。

   卷682_7 【早发蓝关】韩偓
关门愁立候鸡鸣，搜景驰魂入杳冥。云外日随千里雁。
山根霜共一潭星。路盘暂见樵人火，栈转时闻驿使铃。
自问辛勤缘底事，半年驱马傍长亭。

   卷682_14 【伤春】韩偓
三月光景不忍看，五陵春色何摧残。穷途得志反惆怅，
饮席话旧多阑珊。中酒向阳成美睡，惜花冲雨觉伤寒。
野棠飞尽蒲根暖，寂寞南溪倚钓竿。

   卷682_23 【离家第二日却寄诸兄弟】韩偓
睡起褰帘日出时，今辰初恨间容辉。千行泪激傍人感，
一点心随健步归。却望山川空黯黯，回看僮仆亦依依。
定知兄弟高楼上，遥指征途羡鸟飞。

   卷682_26 【格卑】韩偓
格卑尝恨足牵仍，欲学忘情似不能。入意云山输画匠，
动人风月羡琴僧。南朝峻洁推弘景，东晋清狂数季鹰。
惆怅后尘流落尽，自抛怀抱醉懵腾。

   卷682_35 【吴郡怀古】韩偓
主暗臣忠枉就刑，遂教强国醉中倾。人亡建业空城在，
花落西江春水平。万古壮夫犹抱恨，至今词客尽伤情。
徒劳铁锁长千尺，不觉楼船下晋兵。

   卷682_45 【登楼有题】韩偓
暑气檐前过，蝉声树杪交。待潮生浦口，看雨过山坳。
才见兰舟动，仍闻桂楫敲。窣云朱槛好，终睹凤来巢。

   卷682_52 【余作探使以缭绫手帛子寄贺因而有诗】韩偓
解寄缭绫小字封，探花筵上映春丛。黛眉印在微微绿，
檀口消来薄薄红。缏处直应心共紧，砑时兼恐汗先融。
帝台春尽还东去，却系裙腰伴雪胸。

   卷682_60 【过茂陵】韩偓
不悲霜露但伤春，孝理何因感兆民。
景帝龙髯消息断，异香空见李夫人。

   卷682_65 【雨村】韩偓
雁行斜拂雨村楼，帘下三重幕一钩。
倚柱不知身半湿，黄昏独自未回头。

   卷682_72 【驿楼】韩偓
流云溶溶水悠悠，故乡千里空回头。
三更犹凭阑干月，泪满关山孤驿楼。

   卷682_76 【曲江晚思】韩偓
云物阴寂历，竹木寒青苍。水冷鹭鸶立，烟月愁昏黄。

   卷683_45 【昼寝】韩偓
碧桐阴尽隔帘栊，扇拂金鹅玉簟烘。扑粉更添香体滑，
解衣唯见下裳红。烦襟乍触冰壶冷，倦枕徐欹宝髻松。
何必苦劳魂与梦，王昌只在此墙东。

   卷683_58 【寒食日重游李氏园亭有怀】韩偓
往年同在鸾桥上，见倚朱阑咏柳绵。今日独来香径里，
更无人迹有苔钱。伤心阔别三千里，屈指思量四五年。
料得他乡遇佳节，亦应怀抱暗凄然。

   卷683_69 【有忆】韩偓
昼漏迢迢夜漏迟，倾城消息杳无期。愁肠泥酒人千里，
泪眼倚楼天四垂。自笑计狂多独语，谁怜梦好转相思。
何时斗帐浓香里，分付东风与玉儿。

   卷683_74 【拥鼻】韩偓
拥鼻悲吟一向愁，寒更转尽未回头。绿屏无睡秋分簟，
红叶伤心月午楼。却要因循添逸兴，若为趋竞怆离忧。
殷勤凭仗官渠水，为到西溪动钓舟。

   卷683_84 【天凉】韩偓
愁来却讶天凉早，思倦翻嫌夜漏迟。
何处山川孤馆里，向灯弯尽一双眉。

   卷683_85 【日高】韩偓
朦胧犹记管弦声，噤z9馀寒酒半醒。
春暮日高帘半卷，落花和雨满中庭。

    卷684_1 【奉和御制】吴融
岳寺清秋霁，宸游永日闲。霓旌森物外，凤吹落人间。
玉漱穿城水，屏开对阙山。皆知圣情悦，丽藻洒芳兰。

   卷684_6 【题豪家故池】吴融
岁久无泉引，春来仰雨流。萍枯黏朽槛，沙浅露沉舟。
照影人何在，持竿客寄游。翛然兴废外，回首谢眠鸥。

   卷684_11 【无题】吴融
万态千端一瞬中，沁园芜没伫秋风。�欮浺咕�池塘冷，
蝙蝠昼飞楼阁空。粉貌早闻残洛市，箫声犹自傍秦宫。
今朝陌上相非者，曾此歌钟几醉同。

   卷684_34 【书怀】吴融
傍岩依树结檐楹，夏物萧疏景更清。滩响忽高何处雨，
松阴自转远山晴。见多邻犬遥相认，来惯幽禽近不惊。
争得便夸饶胜事，九衢尘里免劳生。

   卷684_38 【荆州寓居书怀】吴融
一室四无邻，荒郊接古津。幽闲消俗态，摇落露家贫。
绝迹思浮海，修书懒寄秦。东西不复问，翻笑泣岐人。

   卷684_55 【山居即事】吴融
小亭前面接青崖，白石交加衬绿苔。
日暮松声满阶砌，不关风雨鹤归来。

    卷685_1 【花村六韵】吴融
地胜非离郭，花深故号村。已怜梁雪重，仍愧楚云繁。
山近当吟冷，泉高入梦喧。依稀小有洞，邂逅武陵源。
月好频移座，风轻莫闭门。流莺更多思，百啭待黄昏。

   卷685_5 【雨夜】吴融
旅夕那禁雨，梅天已思秋。未明孤枕倦，相吊一灯愁。
有恋惭沧海，无机奈白头。何人得浓睡，溪上钓鱼舟。

   卷685_8 【微雨】吴融
天青织未遍，风急舞难成。粉重低飞蝶，黄沈不语莺。
自随春霭乱，还放夕阳明。惆怅池塘上，荷珠点点倾。

   卷685_36 【潮】吴融
暮去朝来无定期，桑田长被此声移。
蓬莱若探人间事，一日还应两度知。

   卷685_40 【华清宫四首】吴融
中原无鹿海无波，凤辇鸾旗出幸多。
今日故宫归寂寞，太平功业在山河。
渔阳烽火照函关，玉辇匆匆下此山。
一曲羽衣听不尽，至今遗恨水潺潺。
上皇銮辂重巡游，雨泪无言独倚楼。
惆怅眼前多少事，落花明月满宫秋。
别殿和云锁翠微，太真遗像梦依依。
玉皇掩泪频惆怅，应叹僧繇彩笔飞。

   卷686_25 【送僧上峡归东蜀】吴融
巴字江流一棹回，紫袈裟是禁中裁。
如从十二峰前过，莫赋佳人殊未来。

   卷686_26 【杏花】吴融
春物竞相妒，杏花应最娇。红轻欲愁杀，粉薄似啼销。
愿作南华蝶，翩翩绕此条。

   卷686_56 【玉女庙】吴融
九清何日降仙霓，掩映荒祠路欲迷。愁黛不开山浅浅，
离心长在草萋萋。檐横渌派王馀掷，窗袅红枝杜宇啼。
若得洗头盆置此，靓妆无复碧莲西。

   卷686_60 【和座主尚书登布善寺楼】吴融
往事何时不系肠，更堪凝睇白云乡。楚王城垒空秋色，
羊祜江山只暝光。林下远分南去马，渡头偏认北归航。
谁知此日凭轩处，一笔工夫胜七襄。

   卷686_63 【题衮州泗河中石床（李白、杜甫皆此饮咏）】吴融
一片苔床水漱痕，何人清赏动乾坤。谪仙醉后云为态，
野客吟时月作魂。光景不回波自远，风流难问石无言。
迩来多少登临客，千载谁将胜事论。

   卷686_77 【登汉州城楼】吴融
雨馀秋色拂孤城，远目凝时万象清。叠翠北来千嶂尽，
漫流东去一江平。从军固有荆州乐，怀古能无岘首情。
欲下阑干一回首，乌归帆没戍烟明。

   卷686_78 【岐下寓居见槐花落因寄从事】吴融
才开便落不胜黄，覆著庭莎衬夕阳。只共蝉催双鬓老，
可知人已十年忙。晓窗须为吟秋兴，夜枕应教梦帝乡。
蜀国马卿看从猎，肯将闲事入凄凉。

   卷687_4 【红叶】吴融
露染霜干片片轻，斜阳照处转烘明。和烟飘落九秋色，
随浪泛将千里情。几夜月中藏鸟影，谁家庭际伴蛩声。
一时衰飒无多恨，看着清风彩剪成。

   卷687_10 【东归次瀛上】吴融
暖烟轻淡草霏霏，一片晴山衬夕晖。水露浅沙无客泛，
树连疏苑有莺飞。自从身与沧浪别，长被春教寂寞归。
回首青门不知处，向人杨柳莫依依。

   卷687_31 【新雁】吴融
湘浦波春始北归，玉关摇落又南飞。数声飘去和秋色，
一字横来背晚晖。紫阁高翻云幂幂，灞川低渡雨微微。
莫从思妇台边过，未得征人万里衣。

   卷687_33 【忆山泉】吴融
穿云落石细湔湔，尽日疑闻弄管弦。千仞洒来寒碎玉，
一泓深去碧涵天。烟迷叶乱寻难见，月好风清听不眠。
春雨正多归未得，只应流恨更潺湲。

   卷687_34 【东归望华山】吴融
碧莲重叠在青冥，落日垂鞭缓客程。不奈春烟笼暗淡，
可堪秋雨洗分明。南边已放三千马，北面犹标百二城。
只怕仙人抚高掌，年年相见是空行。

   卷687_44 【李周弹筝歌（淮南韦太尉席上赠）】吴融
古人云，丝不如竹，竹不如肉。乃知此语未必然，
李周弹筝听不足。闻君七岁八岁时，五音六律皆生知。
就中十三弦最妙，应宫出入年方少。青骢惯走长楸日，
几度承恩蒙急召。一字雁行斜御筵，锵金戛羽凌非烟。
始似五更残月里，凄凄切切清露蝉。又如石罅堆叶下，
泠泠沥沥苍崖泉。鸿门玉斗初向地，织女金梭飞上天。
有时上苑繁花发，有时太液秋波阔。当头独坐摐一声，
满座好风生拂拂。天颜开，圣心悦，紫金白珠沾赐物。
出来无暇更还家，且上青楼醉明月。年将六十艺转精，
自写梨园新曲声。近来一事还惆怅，故里春荒烟草平。
供奉供奉且听语，自昔兴衰看乐府。只如伊州与梁州，
尽是太平时歌舞。旦夕君王继此声，不要停弦泪如雨。

   卷687_43 【赠李长史歌】吴融
危栏压溪溪澹碧，翠袅红飘莺寂寂。此日长亭怆别离，
座中忽遇吹芦客。双攘轻袖当高轩，含商吐羽凌非烟。
初疑一百尺瀑布，八九月落香炉巅。又似鲛人为客罢，
迸泪成珠玉盘泻。碧珊瑚碎震泽中，金锒铛撼龟山下。
铿訇揭调初惊人，幽咽细声还感神。紫凤将雏叫山月，
玄兔丧子啼江春。咨嗟长史出人艺，如何值此艰难际。
可中长似承平基，肯将此为闲人吹。不是东城射雉处，
即应南苑斗鸡时。白樱桃熟每先赏，红芍药开长有诗。
卖珠曾被武皇问，薰香不怕贾公知。今来流落一何苦，
江南江北九寒暑。翠华犹在橐泉中，一曲梁州泪如雨。
长史长史听我语，从来艺绝多失所。罗君赠君两首诗，
半是悲君半自悲。

   卷688_6 【句】陆扆
今秋已约天台月。（《纪事》）

   卷688_25 【和李秀才边庭四时怨】卢汝弼
春风昨夜到榆关，故国烟花想已残。
少妇不知归不得，朝朝应上望夫山。
卢龙塞外草初肥，雁乳平芜晓不飞。
乡国近来音信断，至今犹自著寒衣。
八月霜飞柳半黄，蓬根吹断雁南翔。
陇头流水关山月，泣上龙堆望故乡。
朔风吹雪透刀瘢，饮马长城窟更寒。
半夜火来知有敌，一时齐保贺兰山。

   卷689_2 【阳羡杂咏十九首·苦行径】陆希声
山前无数碧琅玕，一径清森五月寒。
世上何人怜苦节，应须细问子猷看。

   卷689_7 【阳羡杂咏十九首·绿云亭】陆希声
六月清凉绿树阴，小亭高卧涤烦襟。
羲皇向上何人到，永日时时弄素琴。

   卷689_23 【赴举出山留寄山居郑参军】李昭象
还如费冠卿，向此振高名。肯羡鱼须美，长夸鹤氅轻。
理琴寒指倦，试药黑髭生。时泰难云卧，随看急诏行。

   卷690_11 【塞上】戴司颜
空迹昼苍茫，沙腥古战场。逢春多霰雪，生计在牛羊。
冷角吹乡泪，干榆落梦床。从来山水客，谁谓到渔阳。

    卷691_1 【****怨（一作周朴诗）】杜荀鹤
早被婵娟误，欲妆临镜慵。承恩不在貌，教妾若为容。
风暖鸟声碎，日高花影重。年年越溪女，相忆采芙蓉。

   卷691_5 【出山】杜荀鹤
病眼看春榜，文场公道开。朋人登第尽，白发出山来。
处世曾无过，惟天合是媒。长安不觉远，期遂一名回。

   卷691_16 【别衡州牧】杜荀鹤
朝别使君门，暮投江上村。从来无旧分，临去望何恩。
行计自不定，此心谁与论。秋猿叫寒月，只欲断人魂。

   卷691_26 【霁后登唐兴寺水阁】杜荀鹤
一雨三秋色，萧条古寺间。无端登水阁，有处似家山。
白日生新事，何时得暂闲。将知老僧意，未必恋松关。

   卷691_28 【自述】杜荀鹤
四海欲行遍，不知终遇谁。用心常合道，出语或伤时。
拟作闲人老，惭无识者嗤。如今已无计，只得苦于诗。

   卷691_36 【怀庐岳书斋】杜荀鹤
长忆在庐岳，免低尘土颜。煮茶窗底水，采药屋头山。
是境皆游遍，谁人不羡闲。无何一名系，引出白云间。

   卷691_38 【与友人话别】杜荀鹤
客路行多少，干人无易颜。未成终老计，难致此身闲。
月兔走入海，日乌飞出山。流年留不得，半在别离间。

   卷691_53 【经九华费征君墓】杜荀鹤
凡吊先生者，多伤荆棘间。不知三尺墓，高却九华山。
天地有何外，子孙无亦闲。当时若征起，未必得身还。

   卷691_68 【舟行晚泊江上寺】杜荀鹤
久劳风水上，禅客喜相依。挂衲虽无分，修心未觉非。
日沈山虎出，钟动寺禽归。月上潮平后，谈空渐入微。

   卷691_70 【泗上客思】杜荀鹤
痛饮复高歌，愁终不奈何。家山随日远，身事逐年多。
没雁云横楚，兼蝉柳夹河。此心闲未得，到处被诗磨。

   卷691_73 【塞上】杜荀鹤
草白河冰合，蕃戎出掠频。戍楼三号火，探马一条尘。
战士风霜老，将军雨露新。封侯不由此，何以慰征人。

   卷691_88 【江岸秋思】杜荀鹤
驱马傍江行，乡愁步步生。举鞭挥柳色，随手失蝉声。
秋稼缘长道，寒云约古城。家贫遇丰岁，无地可归耕。

   卷691_92 【秋宿诗僧云英房因赠】杜荀鹤
贾岛怜无可，都缘数句诗。君虽是后辈，我谓过当时。
溪浪和星动，松阴带鹤移。同吟到明坐，此道淡谁知。

   卷691_93 【送人宰吴县】杜荀鹤
海涨兵荒后，为官合动情。字人无异术，至论不如清。
草履随船卖，绫梭隔水鸣。唯持古人意，千里赠君行。

   卷691_95 【登山寺】杜荀鹤
山半一山寺，野人秋日登。就中偏爱石，独上最高层。
有果猿攀树，无斋鸽看僧。儒门自多事，来此复何能。

   卷691_96 【辞九江李郎中入关】杜荀鹤
帝里无相识，何门迹可亲。愿开言重口，荐与分深人。
卷许新诗出，家怜旧业贫。今从九江去，应免更迷津。

   卷691_103 【寄益阳武灌明府】杜荀鹤
县称诗人理，无嫌日寂寥。溪山入城郭，户口半渔樵。
月满弹琴夜，花香漉酒朝。相思不相见，烟水路迢迢。

   卷691_119 【送人宰德清】杜荀鹤
乱世人多事，耕桑或失时。不闻宽赋敛，因此转流离。
天意未如是，君心无自欺。能依四十字，可立德清碑。

   卷691_122 【赠李蒙叟】杜荀鹤
在我成何事，逢君更劝吟。纵饶不得力，犹胜别劳心。
凡事有兴废，诗名无古今。百年能几日，忍不惜光阴。

   卷692_8 【山中寄诗友】杜荀鹤
山深长恨少同人，览景无时不忆君。庭果自从霜后熟，
野猿频向屋边闻。琴临秋水弹明月，酒就东山酌白云。
仙桂算攀攀合得，平生心力尽于文。

   卷692_27 【题觉禅和】杜荀鹤
少见修行得似师，茅堂佛像亦随时。禅衣衲后云藏线，
夏腊高来雪印眉。耕地诫侵连冢土。伐薪教护带巢枝。
有时问着经中事，却道山僧总不知。

   卷692_28 【感秋】杜荀鹤
年年名路谩辛勤，襟袖空多马上尘。画戟门前难作客，
钓鱼船上易安身。冷烟粘柳蝉声老，寒渚澄星雁叫新。
自是侬家无住处，不关天地窄于人。

   卷692_37 【投江上崔尚书】杜荀鹤
此生何路出尘埃，犹把中才谒上才。闭户十年专笔砚，
仰天无处认梯媒。马前霜叶催归去，枕上边鸿唤觉来。
若许登门换鬐鬣，必应辛苦事风雷。

   卷692_83 【长安春感】杜荀鹤
出京无计住京难，深入东风转索然。满眼有花寒食下，
一家无信楚江边。此时晴景愁于雨，是处莺声苦却蝉。
公道算来终达去，更从今日望明年。

   卷692_99 【登城有作】杜荀鹤
上得孤城向晚春，眼前何事不伤神。遍看原上累累冢，
曾是城中汲汲人。尽谓黄金堪润屋，谁思荒骨旋成尘。
一名一宦平生事，不放愁侵易过身。

   卷692_113 【乱后宿南陵废寺寄沈明府】杜荀鹤
只共寒灯坐到明，塞鸿冲雪一声声。乱时为客无人识，
废寺吟诗有鬼惊。且把酒杯添志气，已将身事托公卿。
男儿仗剑酬恩在，未肯徒然过一生。

   卷692_120 【维扬冬末寄幕中二从事】杜荀鹤
江上数株桑枣树，自从离乱更荒凉。那堪旅馆经残腊，
只把空书寄故乡。典尽客衣三尺雪，炼精诗句一头霜。
故人多在芙蓉幕，应笑孜孜道未光。

   卷692_124 【入关因别舍弟】杜荀鹤
吾今别汝汝听言，去住人情足可安。百口度荒均食易，
数年经乱保家难。莫愁寒族无人荐，但愿春官把卷看。
天道不欺心意是，帝乡吾土一般般。

   卷692_125 【赠彭蠡钓者】杜荀鹤
偏坐渔舟出苇林，苇花零落向秋深。只将波上鸥为侣，
不把人间事系心。傍岸歌来风欲起，卷丝眠去月初沈。
若教我似君闲放，赢得湖山到老吟。

    卷693_1 【感寓】杜荀鹤
大海波涛浅，小人方寸深。海枯终见底，人死不知心。

   卷693_6 【读诸家诗】杜荀鹤
辞赋文章能者稀，难中难者莫过诗。
直应吟骨无生死，只我前身是阿谁。

   卷693_7 【春来燕】杜荀鹤
我屋汝嫌低不住，雕梁画阁也知宽。
大须稳择安巢处，莫道巢成却不安。

   卷693_13 【闽中秋思】杜荀鹤
雨匀紫菊丛丛色，风弄红蕉叶叶声。
北畔是山南畔海，只堪图画不堪行。

   卷693_20 【赠老僧】杜荀鹤
童子为僧今白首，暗锄心地种闲情。
时将旧衲添新线，披坐披行过一生。

   卷693_38 【经严陵钓台】杜荀鹤
苍翠云峰开俗眼，泓澄烟水浸尘心。
唯将道业为芳饵，钓得高名直至今。

   卷694_27 【晓感】褚载
晓鼓冬冬星汉微，佩金鸣玉斗光辉。出门各自争岐路，
至老何人免是非。大道不应由曲取，浮生还要略知机。
故园华表高高在，可得不如丁令威。

   卷694_42 【云】郑准
片片飞来静又闲，楼头江上复山前。
飘零尽日不归去，点破清光万里天。

   卷695_6 【送日本国僧敬龙归】韦庄
扶桑已在渺茫中，家在扶桑东更东。
此去与师谁共到，一船明月一帆风。

   卷695_7 【对酒】韦庄
何用岩栖隐姓名，一壶春酎可忘形。
伯伦若有长生术，直到如今醉未醒。

   卷695_19 【曲池作】韦庄
细雨曲池滨，青袍草色新。咏诗行信马，载酒喜逢人。
性为无机率，家因守道贫。若无诗自遣，谁奈寂寥春。

   卷695_24 【对雪献薛常侍】韦庄
琼林瑶树忽珊珊，急带西风下晚天。皓鹤褵褷飞不辨，
玉山重叠冻相连。松装粉穗临窗亚，水结冰锥簇溜悬。
门外寒光利如剑，莫推红袖诉金船。

   卷695_29 【观猎】韦庄
苑墙东畔欲斜晖，傍苑穿花兔正肥。公子喜逢朝罢日，
将军夸换战时衣。鹘翻锦翅云中落，犬带金铃草上飞。
直待四郊高鸟尽，掉鞍齐向国门归。

   卷696_18 【对酒赋友人】韦庄
多病仍多感，君心自我心。浮生都是梦，浩叹不如吟。
白雪篇篇丽，清酤盏盏深。乱离俱老大，强醉莫沾襟。

   卷696_19 【天井关】韦庄
太行山上云深处，谁向云中筑女墙。短绠讵能垂玉甃，
缭垣何用学金汤。劚开岚翠为高垒，截断云霞作巨防。
守吏不教飞鸟过，赤眉何路到吾乡。

   卷696_36 【河内别村业闲题】韦庄
阮氏清风竹巷深，满溪松竹似山阴。门当谷路多樵客，
地带河声足水禽。闲伴尔曹虽适意，静思吾道好沾襟。
邻翁莫问伤时事，一曲高歌夕照沈。

   卷696_50 【题许仙师院】韦庄
地古多乔木，游人到且吟。院开金锁涩，门映绿篁深。
山色不离眼，鹤声长在琴。往来谁与熟，乳鹿住前林。

   卷696_54 【题吉涧卢拾遗庄】韦庄
主人西游去不归，满溪春雨长春薇。
怪来马上诗情好，印破青山白鹭飞。

   卷697_17 【雨霁池上作呈侯学士】韦庄
鹿巾藜杖葛衣轻，雨歇池边晚吹清。
正是如今江上好，白鳞红稻紫莼羹。

   卷697_64 【燕来】韦庄
去岁辞巢别近邻，今来空讶草堂新。
花开对语应相问，不是村中旧主人。

   卷697_67 【语松竹】韦庄
庭前芳草绿于袍，堂上诗****二毛。
多病不禁秋寂寞，雨松风竹莫骚骚。

   卷698_11 【袁州作】韦庄
****家生计只琴书，一郡清风似鲁儒。山色东南连紫府，
水声西北属洪都。烟霞尽入新诗卷，郭邑闲开古画图。
正是江村春酒熟，更闻春鸟劝提壶。

   卷698_24 【章江作】韦庄
杜陵归客正裴回，玉笛谁家叫落梅。之子棹从天外去，
故人书自日边来。杨花慢惹霏霏雨，竹叶闲倾满满杯。
欲问维扬旧风月，一江红树乱猿哀。

   卷698_37 【抚州江口雨中作】韦庄
江上闲冲细雨行，满衣风洒绿荷声。
金骝掉尾横鞭望，犹指庐陵半日程。

   卷698_43 【夏口行寄婺州诸弟】韦庄
回头烟树各天涯，婺女星边远寄家。尽眼楚波连梦泽，
满衣春雪落江花。双双得伴争如雁，一一归巢却羡鸦。
谁道我随张博望，悠悠空外泛仙槎。

   卷700_34 【河清县河亭】韦庄
由来多感莫凭高，竟日衷肠似有刀。
人事任成陵与谷，大河东去自滔滔。

   卷700_53 【奉和左司郎中春物暗度感而成章】韦庄
才喜新春已暮春，夕阳吟杀倚楼人。锦江风散霏霏雨，
花市香飘漠漠尘。今日尚追巫峡梦，少年应遇洛川神。
有时自患多情病，莫是生前宋玉身。

   卷700_63 【赠峨嵋山弹琴李处士】韦庄
峨嵋山下能琴客，似醉似狂人不测。何须见我眼偏青，
未见我身头已白。茫茫四海本无家，一片愁云飏秋碧。
壶中醉卧日月明，世上长游天地窄。晋朝叔夜旧相知，
蜀郡文君小来识。后生常建彼何人，赠我篇章苦雕刻。
名卿名相尽知音，遇酒遇琴无间隔。如今世乱独翛然，
天外鸿飞招不得。余今正泣杨朱泪，八月边城风刮地。
霓旌绛旆忽相寻，为我尊前横绿绮。一弹猛雨随手来，
再弹白雪连天起。凄凄清清松上风，咽咽幽幽陇头水。
吟蜂绕树去不来，别鹤引雏飞又止。锦麟不动惟侧头，
白马仰听空竖耳。广陵故事无人知，古人不说今人疑。
子期子野俱不见，乌啼鬼哭空伤悲。坐中词客悄无语，
帘外月华庭欲午。为君吟作听琴歌，为我留名系仙谱。

   卷700_65 【南阳小将张彦硖口镇税人场射虎歌（一作白居易诗）】韦庄
海内昔年狎太平，横目穰穰何峥嵘。天生天杀岂天怒，
忍使朝朝喂猛虎。关东驿路多丘荒，行人最忌税人场。
张彦雄特制残暴，见之叱起如叱羊。鸣弦霹雳越幽阻，
往往依林犹抵拒。草际旋看委锦茵，腰间不更抽白羽。
老饕已毙众雏恐，童稚揶揄皆自勇。忠良效顺势亦然，
一剑猜狂敢轻动。有文有武方为国，不是英雄伏不得。
试征张彦作将军，几个将军愿策勋？

   卷700_66 【下邽感旧】韦庄
昔为童稚不知愁，竹马闲乘绕县游。曾为看花偷出郭，
也因逃学暂登楼。招他邑客来还醉，儳得先生去始休。
今日故人何处问，夕阳衰草尽荒丘。

   卷701_17 【古悔从军行】王贞白
忆昔仗孤剑，十年从武威。论兵亲玉帐，逐虏过金微。
陇水秋先冻，关云寒不飞。辛勤功业在，麟阁志犹违。

   卷701_29 【题严陵钓台】王贞白
山色四时碧，溪声七里清。严陵爱此景，下视汉公卿。
垂钓月初上，放歌风正轻。应怜渭滨叟，匡国正论兵。

   卷701_46 【远闻本郡行春到旧山二首】王贞白
一身从宦留京邑，五马遥闻到旧山。
已领烟霞光野径，深惭老幼候柴关。
清风借响松筠外，画隼停晖水石间。
定掩溪名在图传，共知轩盖此登攀。

   卷701_48 【仙岩二首】王贞白
白烟昼起丹灶，红叶秋书篆文。
二十四岩天上，一鸡啼破晴云。
风呼山鬼服役，月照衡薇结花。
江暖客寻瑶草，洞深人咽丹霞。

   卷701_53 【寄天台叶尊师】王贞白
师住天台久，长闻过石桥。晴峰见沧海，深洞彻丹霄。
采药霞衣湿，煎芝古鼎焦。念予无俗骨，频与鹤书招。

   卷702_18 【边庭送别】张蠙
一生虽达理，远别亦相悲。白发无修处，青松有老时。
暮烟传戍起，寒日隔沙垂。若是长安去，何难定后期。

   卷702_33 【白菊】张蠙
秋天木叶干，犹有白花残。举世稀栽得，豪家却画看。
片苔相应绿，诸卉独宜寒。几度携佳客，登高欲折难。

   卷702_62 【赠九江太守】张蠙
江头暂驻木兰船，渔父来夸太守贤。二邑旋添新户口，
四营渐废旧戈鋋。笙歌不似经荒后，礼乐犹如未战前。
昨日西亭从游骑，信旗风里说诗篇。

   卷702_75 【观江南牡丹】张蠙
北地花开南地风，寄根还与客心同。群芳尽怯千般态，
几醉能消一番红。举世只将华胜实，真禅元喻色为空。
近年明主思王道，不许新栽满六宫。

   卷702_78 【送南海僧游蜀】张蠙
真修绝故乡，一衲度暄凉。此世能先觉，他生岂再忘。
定中船过海，腊后路沿湘。野迥鸦随笠，山深虎背囊。
瀑流垂石室，萝蔓盖铜梁。却后何年会，西方有上房。

    卷703_1 【晨兴】翁承赞
晨起竹轩外，逍遥清兴多。早凉生户牖，孤月照关河。
旅食甘藜藿，归心忆薜萝。一尊如有地，放意且狂歌。

   卷703_7 【题景祥院】翁承赞
一溪拖碧绕崔嵬，瓶钵偏宜向此隈。农罢树阴黄犊卧，
斋时山下白衣来。松多往日门人种，路是前朝释子开。
三卷贝多金粟语，可能心炼得成灰。

   卷703_19 【题故居】翁承赞
一为鹅子二连花，三望青湖四石斜。
惟有岭湖居第五，山前却是宰臣家。

   卷703_29 【隋堤柳】翁承赞
春半烟深汴水东，黄金丝软不胜风。
轻笼行殿迷天子，抛掷长安似梦中。

   卷704_16 【敷水卢校书】黄滔
九霄无诏下，何事近清尘。宅带松萝僻，日唯猿鸟亲。
吟高仙掌月，期有洞庭人。莫问烟霞句，悬知见岳神。

   卷704_26 【送陈樵下第东归】黄滔
青山烹茗石，沧海寄家船。虽得重吟历，终难任意眠。
砧疏连寺柳，风爽彻城泉。送目红蕉外，来期已杳然。

   卷704_45 【旅怀】黄滔
萧飒闻风叶，惊时不自堪。宦名中夜切，人事长年谙。
古画僧留与，新知客遇谈。乡心随去雁，一一到江南。

   卷704_55 【秋晚山居】黄滔
爽气遍搜空，难堪倚望中。孤烟愁落日，高木病西风。
山寂樵声出，露凉蝉思穷。此时尘外事，幽默几人同。

   卷704_57 【题王侍御宅内亭子】黄滔
俗间尘外境，郭内宅中亭。或有人家创，还无莲幕馨。
石曾湖岸见，琴误岳楼听。来客频频说，终须作画屏。

   卷704_64 【逢友人】黄滔
彼此若飘蓬，二年何所从。帝都秋未入，江馆夜相逢。
瘴岭行冲夏，边沙住隔冬。旅愁论未尽，古寺扣晨钟。

   卷705_8 【闺怨】黄滔
寸心杳与马蹄随，如蜕形容在锦帷。江上月明船发后，
花间日暮信回时。五陵夜作酬恩计，四塞秋为破虏期。
待到乘轺入门处，泪珠流尽玉颜衰。

   卷705_24 【酬俞钧】黄滔
乡书一忝荐延恩，二纪三朝泣省门。虽忝立名经圣鉴，
敢期兴咏叠嘉言。莫论蟾月无梯接，大底龙津有浪翻。
今日朝廷推草泽，伫君承诏出云根。

   卷705_32 【客舍秋晚夜怀故山】黄滔
寥寥深巷客中居，况值穷秋百事疏。孤枕忆山千里外，
破窗闻雨五更初。经年荒草侵幽径，几树西风锁弊庐。
长系寸心归未得，起挑残烛独踌躇。

   卷705_48 【送人往苏州觐其兄】黄滔
阖闾城外越江头，两地烟涛一叶舟。到日荆枝应便茂，
别时珠泪不须流。迎欢酒醒山当枕，咏古诗成月在楼。
明日尊前若相问，为言今访赤松游。

   卷705_52 【浙幕李端公泛建溪】黄滔
越城吴国结良姻，交发芙蓉幕内宾。自顾幽沈槐省迹，
得陪清显谏垣臣。分题晓并兰舟远，对坐宵听月狖频。
更爱延平津上过，一双神剑是龙鳞。

   卷705_63 【乌石村（即林希刘故居）】黄滔
往日江村今物华，一回登览一悲嗟。故人殁后城头月，
新鸟啼来垄上花。卖剑钱销知绝俗，闻蝉诗苦即思家。
谢公古郡青山在，三尺孤坟扑海沙。

   卷706_3 【壬癸岁书情】黄滔
故园招隐客，应便笑无成。谒帝逢移国，投文值用兵。
孤松怜鹤在，疏柳恶蝉鸣。匹马迷归处，青云失曩情。
江头寒夜宿，垄上歉年耕。冠盖新人物，渔樵旧弟兄。
易生唯白发，难立是浮名。惆怅灞桥路，秋风谁入行。

   卷706_13 【出关言怀】黄滔
又乞书题出，关西谒列侯。寄家僧许岳，钓浦雨移洲。
卖马登长陆，沾衣逐胜游。菜肠终日馁，霜鬓度年秋。
诗苦无人爱，言公是世仇。却怜庭际草，中有号忘忧。

   卷706_14 【壶公山（古老相传古仙姓陈名壶公于此山成道因而名焉）】黄滔
八面峰峦秀，孤高可偶然。数人游顶上，沧海见东边。
不信无灵洞，相传有古仙。橘如珠夏在，池象月垂穿。
仿佛尝闻乐，岧峣半插天。山寒彻三伏，松偃****年。
樵牧时迷所，仓箱岁叠川。严祠风雨管，怪木薜萝缠。
青草方中药，苍苔石里钱。琼津流乳窦，春色驻芝田。
乌兔中时近，龙蛇蛰处膻。嘉名光列土，秀气产群贤。
瀑锁瑶台路，溪升钓浦船。鳌头擎恐没，地轴压应旋。
蠲疾寒甘露，藏珍起瑞烟。画工飞梦寐，诗客寄林泉。
掘地多云母，缘霜欠木绵。井通鳅吐脉，僧隔虎栖禅。
危磴千寻拔，奇花四季鲜。鹤归悬圃少，凤下碧梧偏。
桃易炎凉熟，茶推醉醒煎。村家蒙枣栗，俗骨爽猿蝉。
谷语升乔鸟，陂开共蒂莲。落枫丹叶舞，新蕨紫芽拳。
翠竹雕羌笛，悬藤煮蜀笺。白云长掩映，流水别潺湲。
作赋前儒阙，冲虚南国先。省郎求牧看，野老葺斋眠。
寺立兴衰创，碑须一二镌。清吟思却隐，簪绂奈萦牵。

   卷706_20 【辇下寓题】黄滔
对酒何曾醉，寻僧未觉闲。无人不惆怅，终日见南山。

   卷706_21 【寄题崔校书郊舍】黄滔
一片寒塘水，寻常立鹭鸶。主人贫爱客，沽酒往吟诗。

   卷706_25 【入关言怀】黄滔
背将踪迹向京师，出在先春入后时。
落日灞桥飞雪里，已闻南院有看期。

   卷706_26 【过长江】黄滔
曾搜景象恐通神，地下还应有主人。
若把长江比湘浦，离骚不合自灵均。

   卷707_7 【题吴中陆龟蒙山斋】殷文圭
万卷图书千户贵，十洲烟景四时和。花心露洗猩猩血，
水面风披瑟瑟罗。庄叟静眠清梦永，客儿芳意小诗多。
天麟不触人间网，拟把公卿换得么。

   卷707_10 【边将别】殷文圭
地角天涯倍苦辛，十年铅椠未酬身。朱门泣别同鲛客，
紫塞旅游随雁臣。汉将出师冲晓雪，胡儿奔马扑征尘。
行行独止干戈域，毳帐望谁为主人。

   卷708_3 【赠严司直】徐夤
承家居阙下，避世出关东。有酒刘伶醉，无儿伯道穷。
新诗吟阁赏，旧业钓台空。雨雪还相访，心怀与我同。

   卷708_13 【酒胡子】徐夤
红筵丝竹合，用尔作欢娱。直指宁偏党，无私绝觊觎。
当歌谁擐袖，应节渐轻躯。恰与真相似，毡裘满颔须。

   卷708_31 【退居】徐夤
鹤性松心合在山，五侯门馆怯趋攀。三年卧病不能免，
一日受恩方得还。明月送人沿驿路，白云随马入柴关。
笑他范蠡贪婪甚，相罢金多始退闲。

   卷708_33 【开窗】徐夤
闭户开窗寝又兴，三更时节也如冰。长闲便是忘机者，
不出真如过夏僧。环堵岂惭蜗作舍，布衣宁假鹤为翎。
蔷薇花尽薰风起，绿叶空随满架藤。

   卷708_39 【经故广平员外旧宅】徐夤
门巷萧条引涕洟，遗孤三岁著麻衣。绿杨树老垂丝短，
翠竹林荒著笋稀。结社僧因秋朔吊，买书船近葬时归。
平生欲献匡君策，抱病犹言未息机。

   卷708_45 【忆山中友人】徐夤
忆得当年接善邻，苦将闲事强夫君。斗开碧沼分明月，
各领青山占白云。近日药方多缮写，旧来诗草半烧焚。
金门几欲言西上，惆怅关河正用军。

   卷708_46 【溪隐】徐夤
将名将利已无缘，深隐清溪拟学仙。绝却腥膻胜服药，
断除杯酒合延年。蜗牛壳漏宁同舍，榆荚花开不是钱。
鸾鹤久从笼槛闭，春风却放纸为鸢。

   卷708_50 【休说】徐夤
休说人间有陆沈，一樽闲待月明斟。时来不怕沧溟阔，
道大却忧潢潦深。白首钓鱼应是分，青云干禄已无心。
梓桐赋罢相如隐，谁为君前永夜吟。

   卷708_53 【骄侈】徐夤
骄侈阽危俭素牢，镜中形影岂能逃。石家恃富身还灭，
颜子非贫道不遭。蝙蝠亦能知日月，鸾凤那肯啄腥臊。
古今人事惟堪醉，好脱霜裘换绿醪。

   卷708_74 【劝酒】徐夤
休向尊前诉羽觥，百壶清酌与君倾。身同绿树年年老，
事比红尘日日生。六国英雄徒反覆，九原松柏甚分明。
醉乡路与乾坤隔，岂信人间有利名。

   卷709_6 【忆长安行】徐夤
旧历关中忆废兴，僭奢须戒俭须凭。火光只是烧秦冢，
贼眼何曾视灞陵。钟鼓煎催人自急，侯王更换恨难胜。
不如坐钓清溪月，心共寒潭一片澄。

   卷709_22 【山寺寓居】徐夤
高卧东林最上方，水声山翠剔愁肠。白云送雨笼僧阁，
黄叶随风入客堂。终去四明成大道，暂从双鬓许秋霜。
披缁学佛应无分，鹤氅谈空亦不妨。

   卷709_37 【放榜日】徐夤
喧喧车马欲朝天，人探东堂榜已悬。万里便随金鸑鷟，
三台仍借玉连钱。花浮酒影彤霞烂，日照衫光瑞色鲜。
十二街前楼阁上，卷帘谁不看神仙。

   卷709_42 【辇下赠屯田何员外】徐夤
封章频得帝咨嗟，报国唯将直破邪。身到西山书几达，
官登南省鬓初华。厨非寒食还无火，菊待重阳拟泛茶。
内翰好才兼好古，秋来应数到君家。

   卷709_50 【送刘常侍】徐夤
怀君何计更留连，忍送文星上碧天。杜预注通三十卷，
汉皇枝绍几千年。言端信义如明月，笔下篇章似涌泉。
他日有书随雁足，东溪无令访渔船。

   卷709_57 【病中春日即事寄主人尚书二首】徐夤
身比秋荷觉渐枯，致君经国堕前图。层冰照日犹能暖，
病骨逢春却未苏。镜里白须撏又长，枝头黄鸟静还呼。
庾楼恩化通神圣，何计能教掷得卢。
风拍衰肌久未蠲，破窗频见月团圆。更无旧日同人问，
只有多情太守怜。腊内送将三折股，岁阴分与五铢钱。
玄穹若假年龄在，愿捧铜盘为国贤。

   卷710_3 【吴】徐夤
一主参差六十年，父兄犹庆授孙权。不迎曹操真长策，
终谢张昭见硕贤。建业龙盘虽可贵，武昌鱼味亦何偏。
秦嬴谩作东游计，紫气黄旗岂偶然。

   卷710_9 【开元即事】徐夤
曲江真宰国中讹，寻奏渔阳忽荷戈。堂上有兵天不用，
幄中无策印空多。尘惊骑透潼关锁，云护龙游渭水波。
未必蛾眉能破国，千秋休恨马嵬坡。

   卷710_11 【闻长安庚子岁事】徐夤
羽檄交驰触冕旒，函关飞入铁兜鍪。皇王去国未为恨，
寰海失君方是忧。五色大云凝蜀郡，几般妖气扑神州。
唐尧纵禅乾坤位，不是重华莫谩求。

   卷710_17 【和尚书咏烟】徐夤
无根无蒂结还融，曾触岚光彻底空。不散几知离毕雨，
欲飞须待落花风。玲珑薄展蛟绡片，幂历轻含凤竹丛。
琼什捧来思旧隐，扑窗穿户晓溟濛。

   卷710_24 【蝴蝶二首】徐夤
缥缈青虫脱壳微，不堪烟重雨霏霏。一枝秾艳留教住，
几处春风借与飞。防患每忧鸡雀口，怜香偏绕绮罗衣。
无情岂解关魂梦，莫信庄周说是非。
拂绿穿红丽日长，一生心事住春光。最嫌神女来行雨，
爱伴西施去采香。风定只应攒蕊粉，夜寒长是宿花房。
鸣蝉性分殊迂阔，空解三秋噪夕阳。

   卷710_30 【笋鞭】徐夤
筇竹岩边剔翠苔，锦江波冷洗琼瑰。累累节转苍龙骨，
寸寸珠联巨蚌胎。须向广场驱驵骏，莫从闲处挞驽骀。
宁同晋帝环营日，抛赚中途后骑来。

   卷710_43 【水】徐夤
火性何如水性柔，西来东出几时休。莫言通海能通汉，
虽解浮舟也覆舟。湘浦暮沈尧女怨，汾河秋泛汉皇愁。
洪波激湍归何处，二月桃花满眼流。

   卷710_45 【晓】徐夤
水尽铜龙滴渐微，景阳钟动梦魂飞。潼关鸡唱促归骑，
金殿烛残求御衣。窗下寒机犹自织，梁间栖燕欲双飞。
羲和晴耸扶桑辔，借与寰瀛看早晖。

   卷710_48 【雨】徐夤
引电随龙密又轻，酒杯闲噀得嘉名。千山草木如云暗，
陆地波澜接海平。洒竹几添春睡重，滴檐偏遣夜愁生。
阴妖冷孽成何怪，敢蔽高天日月明。

   卷710_54 【霜】徐夤
应节谁穷造化端，菊黄豺祭问应难。红窗透出鸳衾冷，
白草飞时雁塞寒。露结芝兰琼屑厚，日干葵藿粉痕残。
世间无比催摇落，松竹何人肯更看。

   卷710_69 【烟】徐夤
燎野焚林见所从，惹空横水展形容。能滋甘雨随车润，
不并行云逐梦踪。晴鸟回笼嘉树薄，春亭娇幕好花浓。
有时片片风吹去，海碧山清过几重。

   卷711_13 【大夫松】徐夤
五树旌封许岁寒，挽柯攀叶也无端。
争如涧底凌霜节，不受秦皇乱世官。

   卷711_20 【马嵬】徐夤
二百年来事远闻，从龙谁解尽如云。
张均兄弟皆何在，却是杨妃死报君。

   卷711_21 【依韵赠南安方处士五首】徐夤
七贵五侯生肯退，利尘名网死当抛。
黔娄寂寞严陵卧，借问何人与结交。
休把羸蹄蹋霜雪，书成何处献君王。
嵩山好与浮丘约，三十六峰云外乡。
百万僧中不为僧，比君知道仅谁能。
无家寄泊南安县，六月门前也似冰。
两鬓当春却似秋，僻居夸近野僧楼。
落花明月皆临水，明月不流花自流。
晋楚忙忙起战尘，龚黄门外有高人。
一畦云薤三株竹，席上先生未是贫。

   卷711_31 【初夏戏题】徐夤
长养薰风拂晓吹，渐开荷芰落蔷薇。
青虫也学庄周梦，化作南园蛱蝶飞。

   卷713_3 【送友人游东川】喻坦之
食尽须分散，将行几愿留。春兼三月闰，人拟半年游。
风俗同吴地，山川拥梓州。思君登栈道，猿啸始应愁。

   卷713_5 【大梁送友人东游】喻坦之
自古东西路，舟车此地分。河声梁苑夜，草色楚田曛。
雁已多南去，蝉犹在此闻。圣朝无谏猎，何计谒明君。

   卷713_10 【灞上逢故人】喻坦之
花落杏园枝，驱车问路岐。人情谁可会，身事自堪疑。
岳雨狂雷送，溪槎涨水吹。家山如此景，几处不相随。

   卷714_6 【月夕】崔道融
月上随人意，人闲月更清。朱楼高百尺，不见到天明。

   卷714_7 【槿花】崔道融
槿花不见夕，一日一回新。东风吹桃李，须到明年春。

   卷714_14 【江村】崔道融
日暮片帆落，江村如有情。独对沙上月，满船人睡声。

   卷714_23 【古树】崔道融
古树春风入，阳和力太迟。莫言生意尽，更引万年枝。

   卷714_41 【天台陈逸人】崔道融
绝粒空山秋复春，欲看沧海化成尘。
近抛三井更深去，不怕虎狼唯怕人。

   卷714_42 【雪窦禅师】崔道融
雪窦峰前一派悬，雪窦五月无炎天。
客尘半日洗欲尽，师到白头林下禅。

   卷714_48 【寒食客中有怀】崔道融
江上闻莺禁火时，百花开尽柳依依。
故园兄弟别来久，应到清明犹望归。

   卷714_50 【山居卧疾，广利大师见访】崔道融
桐谷孙枝已上弦，野人犹卧白云边。
九天飞锡应相诮，三到行朝二十年。

   卷715_10 【句】卢延让
只讹些子缘，应耗没多光。（《八月十六夜》）
臂鹰健卒悬毡帽，骑马佳人卷画衫。（送周太保赴浙西）
每过私第邀看鹤，长著公裳送上驴。（《寄友》）
名纸毛生五门下，家僮骨立六街中。（《旅舍言怀》） 云间闹铎骡驼至，雪里残骸虎拽来。（《蜀路》）
树上咨诹批颊鸟，窗间壁驳叩头虫。（《冬夜》）
莫欺零落残牙齿，曾吃红绫饼餤来。
渡水蹇驴双耳直，避风羸仆一肩高。（《雪》）
高据襄阳播盛名，问人人道是诗星。（《吊孟浩然》，
以上并见《海录碎事》）
凉雨打低残菡萏，急风吹散小蜻蜓。（见《锦绣万花谷》）

   卷715_15 【鹭鸶】刘象
洁白孤高生不同，顶丝清软冷摇风。窥鱼翘立荷香里，
慕侣低翻柳影中。几日下巢辞紫阁，多时凝目向晴空。
摩霄志在潜修羽，会接鸾凰别苇丛。

   卷715_22 【书怀寄友人】沈颜
江湖劳遍寻，只自长愁襟。到处慵开口，何人可话心。
登楼得句远，望月抒情深。却忆山斋后，猿声相伴吟。

    卷716_1 【长安春日】曹松
浩浩看花晨，六街扬远尘。尘中一丈日，谁是晏眠人。
御柳舞着水，野莺啼破春。徒云多失意，犹自惜离秦。

   卷716_15 【夏云】曹松
势能成岳仞，顷刻长崔嵬。暝鸟飞不到，野风吹得开。
一天分万态，立地看忘回。欲结暑宵雨，先闻江上雷。

   卷716_30 【古冢】曹松
代远已难问，累累次古城。民田侵不尽，客路踏还平。
作穴蛇分蛰，依冈鹿绕行。唯应风雨夕，鬼火出林明。

   卷716_41 【赠华阴李明府】曹松
佩墨县兼清，约关西近城。三峰岂不重，厚地戴犹轻。
雪筱欹难直，风泉喷易横。须知高枕外，长是劝民耕。

   卷716_53 【铅山写怀】曹松
天涯兵火后，风景畏临门。骨肉到时节，团圆因梦魂。
池塘营水眼，岭峤结花根。耳纵听歌吹，中心不可论。

   卷717_4 【喜友人归上元别业】曹松
一樯千里外，隐者兴宜孤。落日长边海，秋风满故都。
掩关苔色老，盘径叶声枯。匡岳来时过，迟回绝顶无。

   卷717_13 【岳阳晚泊】曹松
轻帆下阔流，便泊此沙洲。湖影撼山朵，日阳烧野愁。
白波争起倒，青屿或沈浮。是际船中望，东南仞仞秋。

   卷717_19 【江西逢僧省文】曹松
闽地高僧楚地逢，僧游蛮锡挂垂松。
白云逸性都无定，才出双峰爱五峰。
高僧不负雪峰期，却伴青霞入翠微。百叶岩前霜欲降，
九枝松上鹤初归。风生碧涧鱼龙跃，威振金楼燕雀飞。
想得白莲花上月，满山犹带旧光辉。

   卷717_26 【言怀】曹松
出山不得意，谒帝值戈鋋。岂料为文日，翻成用武年。

   卷717_35 【七夕】曹松
牛女相期七夕秋，相逢俱喜鹊横流。彤云缥缈回金辂，
明月婵娟挂玉钩。燕羽几曾添别恨，花容终不更含羞。
更残便是分襟处，晓箭东来射翠楼。

   卷717_45 【拜访陆处士】曹松
万卷书边人半白，再来惟恐降玄纁。性灵比鹤争多少，
气力登山较几分。吟鬓渐无前度漆，寝衣犹有昨宵云。
将知谷口耕烟者，低视齐梁楚赵君。

   卷717_57 【吊建州李员外】曹松
铭旌归故里，猿鸟亦凄然。已葬桐江月，空回建水船。
客传为郡日，僧说读书年。恐有吟魂在，深山古木边。

   卷717_62 【商山】曹松
垂白商於原下住，儿孙共死一身忙。
木弓未得长离手，犹与官家射麝香。

   卷718_19 【凡草诫】苏拯
野草凡不凡，亦应生和出。锄夫耘药栏，根不留其一。
良田本芜秽，著地成弃物。人生行不修，何门可容膝。
不唯不尔容，得无凡草嫉。贤愚偃仰间，鉴之宜日日。

   卷718_25 【渔人】苏拯
垂竿朝与暮，披蓑卧横楫。不问清平时，自乐沧波业。
长畏不得闲，几度避游畋。当笑钓台上，逃名名却传。

    卷719_1 【芭蕉（数岁时作，传于都下）】路德延
一种灵苗异，天然体性虚。叶如斜界纸，心似倒抽书。

   卷719_7 【经费拾遗旧隐】胡骈
林下茅斋已半倾，九华幽径少人行。不将冠剑为荣事，
只向烟萝寄此生。松竹渐荒池上色，琴书徒立世间名。
白杨风起秋山暮，时复哀猿啼一声。

   卷719_9 【蛱蝶行】卢频
东园宫草绿，上下飞相逐。君恩不禁春，昨夜花中宿。

   卷719_10 【东西行】卢频
种荷玉盆里，不及沟中水。养雉黄金笼，见草心先喜。

    卷720_1 【游洞庭湖】裴说
楚云团翠八百里，澧兰吹香堕春水。白头渔子摇苍烟，
鸂鶒眠沙晓惊起。沙头龙叟夜叹忧，铁笛未响春风羞。
露寒紫藟结新愁，城角泣断关河秋。谪仙欲识雷斧手，
刬却古今愁共丑。鲸游碧落杳无踪，作诗三叹君知否。
瀛洲一棹何时还，满江宫锦看湖山。

   卷720_30 【过洞庭湖】裴说
浪高风力大，挂席亦言迟。及到堪忧处，争如未济时。
鱼龙侵莫测，雷雨动须疑。此际情无赖，何门寄所思。

   卷721_5 【锦江陪兵部郑侍郎话诗著棋】李洞
落叶溅吟身，会棋云外人。海枯搜不尽，天定著长新。
月上分题遍，钟残布子匀。忘餐二绝境，取意铸陶钧。

   卷721_12 【送行脚僧】李洞
瓶枕绕腰垂，出门何所之。毳衣沾雨重，棕笠看山欹。
夜观入枯树，野眠逢断碑。邻房母泪下，相课别离词。

   卷721_13 【龙州送人赴举】李洞
献策赴招携，行宫积翠西。挈囊秋卷重，转栈晚峰齐。
踏月趋金阙，拂云看御题。飞鸣岂回顾，独鹤困江泥。

   卷721_24 【登楼】李洞
川上值楼开，寒山四面来。竹吹人语远，峰碍鸟飞回。
生死别离陌，朝昏云雨堆。谁知独立意，溅泪落莓苔。

   卷721_35 【宿长安苏雍主簿厅】李洞
县对数峰云，官清主簿贫。听更池上鹤，伴值岳阳人。
井锁煎茶水，厅关捣药尘。往来多屣步，同舍即诸邻。

   卷721_48 【颜上人房（一作题西明自觉上人房）】李洞
御沟临岸行，远岫见云生。松下度三伏，磬中销五更。
雨淋经阁白，日闪剃刀明。海畔终须去，烧灯老国清。

   卷722_4 【登圭峰旧隐寄荐福栖白上人】李洞
返照塔轮边，残霖滴几悬。夜寒吟病甚，秋健讲声圆。
粟穗干灯焰，苔根浊水泉。西峰埋藓石，秋月即师禅。

   卷722_7 【乱后龙州送郑郎中兼寄郑侍御】李洞
待车登叠嶂，经乱集鴒原。省坏兰终洁，台寒柏有根。
县清江入峡，楼静雪连村。莫隐匡山社，机云受晋恩。

   卷723_7 【感恩书事寄上集义司徒相公】李洞
积雪峰西遇奖称，半家寒骨起沟塍。镇时贤相回人镜，
报德慈亲点佛灯。授钺已闻诸国静，坐筹重见大河澄。
功居第一图烟阁，依旧终南满杜陵。

   卷723_11 【春日即事寄一二知己】李洞
浴马池西一带泉，开门景物似樊川。朱衣映水人归县，
白羽遗泥鹤上天。索米夜烧风折木，无车春养雪藏鞭。
缙绅处士知章句，忍使孤窗枕泪眠。

   卷723_28 【宿叶公棋阁】李洞
带风棋阁竹相敲，局莹无尘拂树梢。日到长天征未断，
钟来岳顶劫须抛。挑灯雪客栖寒店，供茗溪僧爇废巢。
因悟修身试贪教，不须焚火向三茅。

   卷723_35 【寄东蜀幕中友】李洞
官亭池碧海榴殷，遥想清才倚画栏。柳絮涨天笼地暖，
角声经雨透云寒。晓侵台座香烟湿，夜草军书蜡炬干。
为话门人吟太苦，风摧兰秀一枝残。

   卷723_37 【和刘驾博士赠庄严律禅师】李洞
人言紫绶有光辉，不二心观似草衣。尘劫自营还自坏，
禅门无住亦无归。松根穴蚁通山远，塔顶巢禽见海微。
每话南游偏起念，五峰波上入船扉。

   卷723_47 【有寄】李洞
爱酒耽棋田处士，弹琴咏史贾先生。
御沟临岸有云石，不见鹤来何处行。

   卷723_66 【岁暮自广江至新兴往复中题峡山寺】李洞
薄暮缘西峡，停桡一访僧。鹭巢行卧柳，猿饮倒垂藤。
水曲岩千叠，云深树百层。山风寒殿磬，溪雨夜船灯。
滩涨危槎没，泉冲怪石崩。中台一襟泪，岁杪别良朋。

   卷724_27 【伤张玖秀才】唐求
铜梁剑阁几区区，十上探珠不见珠。卞玉影沈沙草暗，
骅骝声断陇城孤。入关词客秋怀友，出户孀妻晓望夫。
吴水楚山千万里，旅魂归到故乡无。

   卷724_32 【题常乐寺】唐求
桂冷香闻十里间，殿台浑不似人寰。
日斜回首江头望，一片晴云落后山。

   卷724_35 【巫山下作】唐求
细腰宫尽旧城摧，神女归山更不来。
唯有楚江斜日里，至今犹自绕阳台。

   卷725_6 【岁暮还家】于邺
东西流不驻，白日与车轮。残雪半成水，微风应欲春。
几经他国岁，已减故乡人。回首长安道，十年空苦辛。

   卷725_21 【秋夜达萧关】于邺
扰扰浮梁路，人忙月自闲。去年为塞客，今夜宿萧关。
辞国几经岁，望乡空见山。不知江叶下，又作布衣还。

   卷725_24 【客中览镜】于邺
何当开此镜，即见发如丝。白日急于水，少年能几时。
每逢芳草处，长返故园迟。所以多为客，蹉跎欲怨谁。

   卷725_30 【过洛阳城】于邺
古来利与名，俱在洛阳城。九陌鼓初起，万车轮已行。
周秦时几变，伊洛水犹清。二月中桥路，鸟啼春草生。

   卷726_3 【和三乡诗】王祝
女几山前岚气低，佳人留恨此中题。
不知云雨归何处，空使王孙见即迷。

   卷726_12 【秋入关】贾驰
河上微风来，关头树初湿。今朝关城吏，又见孤客入。
上国谁与期，西来徒自急。

   卷726_16 【游九鲤湖】郑良士
仄径倾崖不可通，湖岚林霭共溟蒙。九溪瀑影飞花外，
万树春声细雨中。覆石云闲丹灶冷，采芝人去洞门空。
我来不乞邯郸梦，取醉聊乘郑国风。

   卷727_11 【山中卧病寄卢郎中】伍唐珪
十年耕钓水云间，住僻家贫少往还。一径绿苔凝晓露，
满头白发对青山。野僧采药来医病，樵客携觞为解颜。
空恋旧时恩奖地，无因匍匐出柴关。

   卷727_14 【赠妓人王福娘】孙棨
彩翠仙衣红玉肤，轻盈年在破瓜初。霞杯醉劝刘郎赌，
云髻慵邀阿母梳。不怕寒侵缘带宝，每忧风举倩持裾。
谩图西子晨妆样，西子元来未得如。

   卷727_16 【戏李文远】孙棨
引君来访洞中仙，新月如眉拂户前。
领取嫦娥攀取桂，便从陵谷一时迁。

   卷727_23 【句】张为
到处即闭户，逢君方展眉。（《纪事》云为此句最有诗称）

   卷727_47 【宿顾城二首（顾城在范县东）】张直
绿草展青裀，樾影连春树。茅屋八九家，农器六七具。
主人有好怀，搴衣留我住。春酒新泼醅，香美连糟滤。
一醉卧花阴，明朝送君去。
醉卧夜将半，土底闻鸡啼。惊骇问主人，为我剖荒迷。
武汤东伐韦，固君含悲凄。神夺悔悟魄，幻化为石鸡。
形骸仅盈寸，咿喔若啁蜺。吾村耕耘叟，多获于锄犁。

   卷728_9 【三代门·太康】周昙
师保何人为琢磨，安知父祖苦辛多。
酒酣禽色方为乐，讵肯闲听五子歌。

   卷728_27 【春秋战国门·哀公】周昙
贤为邻用国忧危，庙算无非委艳奇。
两叶翠娥春乍展，一毛须去不难吹。

   卷728_68 【春秋战国门·鲍叔】周昙
忠臣祝寿吐嘉词，鲍叔临轩酒一卮。
安不忘危臣所愿，愿思危困必无危。

   卷728_69 【春秋战国门·晏婴】周昙
正人徒以刃相危，贪利忘忠死不为。
麋鹿命悬当有处，驱车何必用奔驰。

   卷728_71 【春秋战国门·又吟】周昙
马毙厩****就刑，百年临尽一言生。
赖逢贤相能匡救，仍免吾君播恶声。

   卷728_72 【春秋战国门·叔向】周昙
重禄存家不敢言，小臣忧祸亦如然。
明开谏诤能无罪，只此宜为理国先。

   卷728_87 【春秋战国门·黄歇】周昙
春申随质若王图，为主轻生大丈夫。
女子异心安足听，功成何更用阴谟。

   卷728_104 【春秋战国门·百里奚】周昙
船骥由来是股肱，在虞虞灭在秦兴。
裁量何异刀将尺，只系用之能不能。

    卷729_1 【秦门·胡亥】周昙
鹿马何难辨是非，宁劳卜筮问安危。
权臣为乱多如此，亡国时君不自知。

   卷729_3 【秦门·赵高】周昙
赵高胡亥速天诛，率土兴兵怨毒痡。
丰沛见机群小吏，功成儿戏亦何殊。

   卷729_26 【后汉门·桓帝】周昙
能嫌跋扈斩梁王，宁便荣枯信段张。
襄楷忠言谁佞惑，忍教奸祸起萧墙。

   卷729_48 【晋门·再吟】周昙
君人为理在安民，论道求贤德自新。
经国远图无所问，何曾言指一何神。

   卷729_61 【六朝门·三废帝】周昙
明庄节闵并罹殃，命在朱高二悖王。
已叹一年三易换，更嗟殴辱下东廊。

   卷729_67 【六朝门·齐废帝东昏侯】周昙
定策谁扶捕鼠儿，不忧萧衍畏潘妃。
长围既合刀临项，犹惜金钱对落晖。

   卷730_4 【春行遇雨】李九龄
夹路轻风撼柳条，雨侵春态动无憀。
采香陌上谁家女，湿损钗头翡翠翘。

   卷731_23 【题严君观】王喦
寒云古木罩星台，凡骨仙踪信可哀。
二十年前曾此到，一千年内未归来。

   卷732_9 【思乡作】布燮
泸北行人绝，云南信未还。庭前花不扫，门外柳谁攀。
坐久销银烛，愁多减玉颜。悬心秋夜月，万里照关山。

   卷733_2 【南隐游泉山】孔德绍
名山狎招隐，俗外远相求。还如倒景望，忽似阆风游。
临崖俯大壑，披雾仰飞流。岁积松方偃，年深椿欲秋。
野花开石镜，云叶掩山楼。何须问方士，此处即瀛洲。

   卷733_8 【观太常奏新乐】孔德绍
大君膺宝历，出豫表功成。钧天金石响，洞庭弦管清。
八音动繁会，九变叶希声。和云留睿赏，熏风悦圣情。
盛烈光韶濩，易俗迈咸英。窃吹良无取，率舞抃群生。

   卷734_10 【登岭望】许鼎
淼淼三江水，悠悠五岭关。雁飞犹不度，人去若为还。

   卷734_19 【梁郊祀乐章·庆肃】张衮
笾豆簠簋，黍稷非馨。懿兹彝器，厥德惟明。
金石匏革，以和以平。由此无疆，期乎永宁。

   卷735_4 【解红歌（唐有儿童解红之舞）】和凝
百戏罢，五音清，解红一曲新教成。
两个瑶池小仙子，此时夺却柘枝名。

   卷737_5 【放鱼书所钥户】冯道
高却垣墙钥却门，监丞从此罢垂纶。
池中鱼鳖应相贺，从此方知有主人。

   卷737_15 【钟陵铁柱】卢士衡
千年埋没竟何为，变化宜将万物齐。
安得风胡借方便，铸成神剑斩鲸鲵。

   卷737_16 【僧房听雨】卢士衡
古寺松轩雨声别，寒窗听久诗魔发。
记得年前在赤城，石楼梦觉三更雪。

   卷739_17 【赠赵学士】李建勋
常钦赵夫子，远作五侯宾。见面到今日，操心如古人。
醉同华席少，吟访野僧频。寂寂长河畔，荒斋与庙邻。

   卷739_19 【春日金谷园】李建勋
火急召亲宾，欢游莫厌频。日长徒似岁，花过即非春。
晚雨来何定，东风自不匀。须知三个月，不是负芳晨。

   卷739_26 【小园】李建勋
小园吾所好，栽植忘劳形。晚果经秋赤，寒蔬近社青。
竹萝荒引蔓，土井浅生萍。更欲从人劝，凭高置草亭。

   卷739_39 【新竹】李建勋
袅袅薰风软，娟娟湛露光。参差仙子仗，迤逦羽林枪。
迥去侵花地，斜来破藓墙。箨干犹抱翠，粉腻若涂装。
径曲茎难数，阴疏叶未长。懒嫌吟客倚，甘畏夏虫伤。
映水如争立，当轩自著行。北亭尊酒兴，还为此君狂。

   卷739_62 【闲出书怀】李建勋
闲游何用问东西，寓兴皆非有所期。断酒只携僧共去，
看山从听马行迟。溪田雨涨禾生耳，原野莺啼黍熟时。
应有交亲长笑我，独轻人事鬓将衰。

   卷739_85 【游宋兴寺东岩】李建勋
几年不到东岩下，旧住僧亡屋亦无。
寒日萧条何物在，朽松经烧石池枯。

    卷740_1 【蟠溪怀古】孟宾于
良哉吕尚父，深隐始归周。钓石千年在，春风一水流。
松根盘藓石，花影卧沙鸥。谁更怀韬术，追思古渡头。

   卷740_7 【晚眺】孟宾于
倚杖残秋里，吟中四顾频。西风天际雁，落日渡头人。
草色衰平野，山阴敛暮尘。却寻苔径去，明月照村邻。

   卷741_5 【江行】江为
越信隔年稀，孤舟几梦归。月寒花露重，江晚水烟微。
峰直帆相望，沙空鸟自飞。何时洞庭上，春雨满蓑衣。

   卷742_9 【秋晚过洞庭】张泌
征帆初挂酒初酣，暮景离情两不堪。千里晚霞云梦北，
一洲霜橘洞庭南。溪风送雨过秋寺，涧石惊龙落夜潭。
莫把羁魂吊湘魄，九疑愁绝锁烟岚。

   卷742_16 【春夕言怀】张泌
风透疏帘月满庭，倚栏无事倍伤情。烟垂柳带纤腰软，
露滴花房怨脸明。愁逐野云销不尽，情随春浪去难平。
幽窗谩结相思梦，欲化西园蝶未成。

   卷743_8 【金陵杂题二首】沈彬
王气生秦四百年，晋元东渡浪花船。正惭海内皆涂地，
来保江南一片天。古树著行临远岸，暮山相亚出微烟。
千征万战英雄尽，落日牛羊食野田。
暮潮声落草光沉，贾客来帆宿岸阴。一笛月明何处酒，
满城秋色几家砧。时清曾恶桓温盛，山翠长牵谢傅心。
今日到来何物在，碧烟和雨锁寒林。

   卷743_12 【忆仙谣（第二举）】沈彬
白榆风飒九天秋，王母朝回宴玉楼。日月渐长双凤睡，
桑田欲变六鳌愁。云翻箫管相随去，星触旌幢各自流。
诗酒近来狂不得，骑龙却忆上清游。

   卷743_14 【赠王定保】沈彬
仙桂曾攀第一枝，薄游湘水阻佳期。皋桥已失齐眉愿，
萧寺行逢落发师。废苑露寒兰寂寞，丹山云断凤参差。
闻公已有平生约，谢绝女萝依兔丝。

   卷743_17 【再过金陵】沈彬
玉树歌终王气收，雁行高送石城秋。
江山不管兴亡事，一任斜阳伴客愁。

   卷745_23 【飞龙引】陈陶
有熊之君好神仙，餐霞炼石三千年。一旦黄龙下九天，
骑龙枿枿升紫烟。万姓攀髯髯堕地，啼呼弓剑飘寒水。
紫鸾八九堕玉笙，金镜空留照魑魅。羽幢褵褷银汉秋，
六宫望断芙蓉愁。应龙下挥中园笑，泓泓水绕青苔洲。
瑞风飒遝天光浅，瑶阙峨峨横露苑。沆瀣楼头紫凤歌，
三株树下青牛饭。鸿胧九阙相玉皇，钧天乐引金华郎。
散花童子鹤衣短，投壶姹女蛾眉长。彤庭侍宴瑶池席，
老兔春高桂宫白。蓬莱下国赐分珪，阿母金桃容小摘。
仙流万缄虫篆春，三十六洞交风云。千年小兆一蝉蜕，
丹台职亚扶桑君。金乌试浴青门水，下界蜉蝣几回死。

   卷745_39 【清源途中旅思】陈陶
古木闽州道，驱羸落照间。投村碍野水，问店隔荒山。
身事几时了，蓬飘何日闲。看花滞南国，乡月十湾环。

   卷746_18 【登宝历寺阁】陈陶
金碧高层世界空，凭蜺长啸八蛮风。横轩水壮蛟龙府，
倚栋星开牛斗宫。三楚故墟残景北，六朝荒苑断山东。
不堪怀古劳悲笑，安得鹏抟颢气中。

   卷746_27 【圣帝击壤歌四十声】陈陶
百六承尧绪，艰难土运昌。太虚横彗孛，中野斗豺狼。
帝曰更吾嗣，时哉忆圣唐。英星垂将校，神岳诞忠良。
炼石医元气，屠鳌正昊苍。扫原铺一德，驱祲立三光。
大道重苏息，真风再发扬。芟夷逾旧迹，神圣掩前王。
郊酒酣寥廓，鸿恩受渺茫。地图龟负出，天诰凤衔将。
杂贡来山峙，群夷入雁行。紫泥搜海岱，鸿笔富岩廊。
鹰象敷宸极，寰瀛作瑞坊。泥丸封八表，金镜照中央。
构殿基麟趾，开藩表凤翔。銮舆亲稼穑，朱幌务蚕桑。
戎羯输天马，灵仙侍玉房。宫仪水蒐甲，门卫绿沈枪。
陶铸超三古，车书混万方。时巡望虞舜，蒐狩法殷汤。
化合讴谣满，年丰鬼蜮藏。政源归牧马，公法付神羊。
宝鼎无灵应，金瓯肯破伤。封山昭茂绩，祠执答嘉祥。
在昔宫闱僭，仍罹羿浞殃。牝鸡何譈ca，猘犬漫劻勷。
苗祷三灵怒，桓偷九族亡。鲸鲵寻挂网，魑魅旋投荒。
松柏霜逾翠，芝兰露更香。圣谟流祚远，仙系发源长。
岛屿征徭薄，漪澜泛稻凉。凫鱼餍餐啖，荷薜足衣裳。
寤寐华胥国，嬉游太素乡。鹰鹯飞接翼，忠孝住连墙。
有叟能调鼎，无媒隐钓璜。乾坤资识量，江海入文章。
野鹤思蓬阙，山麋忆庙堂。泥沙空淬砺，星斗屡低昂。
历草何因见，衢尊岂暂忘。终随嘉橘赋，霄汉谒羲皇。

   卷746_44 【吴兴秋思二首】陈陶
不是苕溪厌看月，天涯有程云树凉。
何意汀洲剩风雨，白蘋今日似潇湘。
日夕鲲鱼梦南国，苕阳水高迷渡头。
故山秋风忆归去，白云又被王孙留。

   卷746_45 【闽川梦归】陈陶
千里潺湲建溪路，梦魂一夕西归去。
龙舼欲上巴兽滩，越王金鸡报天曙。

   卷746_49 【水调词十首】陈陶
黠虏迢迢未肯和，五陵年少重横戈。
谁家不结空闺恨，玉箸阑干妾最多。
羽管慵调怨别离，西园新月伴愁眉。
容华不分随年去，独有妆楼明镜知。
忆饯良人玉塞行，梨花三见换啼莺。
边场岂得胜闺阁，莫逞雕弓过一生。
惆怅江南早雁飞，年年辛苦寄寒衣。
征人岂不思乡国，只是皇恩未放归。
水阁莲开燕引雏，朝朝攀折望金吾。
闻道碛西春不到，花时还忆故园无。
自从清野戍辽东，舞袖香销罗幌空。
几度长安发梅柳，节旄零落不成功。
长夜孤眠倦锦衾，秦楼霜月苦边心。
征衣一倍装绵厚，犹虑交河雪冻深。
瀚海长征古别离，华山归马是何时。
仍闻万乘尊犹屈，装束千娇嫁郅支。
沙塞依稀落日边，寒宵魂梦怯山川。
离居渐觉笙歌懒，君逐嫖姚已十年。
万里轮台音信稀，传闻移帐护金微。
会须麟阁留踪迹，不斩天骄莫议归。

   卷746_50 【送谢山人归江夏】陈陶
黄鹤春风二千里，山人佳期碧江水。
携琴一醉杨柳堤，日暮龙沙白云起。

   卷746_55 【答莲花妓】陈陶
近来诗思清于水，老去风情薄似云。
已向升天得门户，锦衾深愧卓文君。

   卷747_3 【喜春雨有寄】李中
青春终日雨，公子莫思晴。任阻西园会，且观南亩耕。
最怜滋垄麦，不恨湿林莺。父老应相贺，丰年兆已成。

   卷747_6 【寄赠致仕沈彬郎中】李中
鹤氅换朝服，逍遥云水乡。有时乘一叶，载酒入三湘。
尘梦年来息，诗魔老亦狂。莼羹与鲈脍，秋兴最宜长。

   卷747_12 【寄庐岳鉴上人】李中
岳寺栖瓶锡，常人亲亦难。病披青衲重，晚剃白髭寒。
烘壁茶烟暗，填沟木叶干。昔年皆礼谒，频到碧云端。

   卷747_28 【游玄真观】李中
闲吟游古观，静虑相神仙。上景非难度，阴功不易全。
醮坛松作盖，丹井藓成钱。浩浩红尘里，谁来叩自然。

   卷747_42 【献张义方常侍】李中
雄飞看是逼岩廊，逸思常闻不暂忘。公署静眠思水石，
古屏闲展看潇湘。老来酒病虽然减，秋杪诗魔更是狂。
乘兴有时招羽客，横琴移月启茅堂。

   卷747_50 【送仙客】李中
危言危行是男儿，倚伏相牵岂足悲。
莫向汀洲时独立，悠悠斜日照江蓠。

   卷747_91 【所思】李中
离思春来切，谁能慰寂寥。花飞寒食过，云重楚山遥。
耿耿梦徒往，悠悠鬓易凋。那堪对明月，独立水边桥。

   卷748_6 【客中春思】李中
又听黄鸟绵蛮，目断家乡未还。
春水引将客梦，悠悠绕遍关山。

   卷748_9 【赠朐山杨宰】李中
讼闲征赋毕，吏散卷帘时。听雨入秋竹，留僧覆旧棋。
得诗书落叶，煮茗汲寒池。化俗功成后，烟霄会有期。

   卷748_32 【吉水春暮访蔡文庆处士留题】李中
无事无忧鬓任苍，浊醪闲酌送韶光。溟濛雨过池塘暖，
狼藉花飞砚席香。好古未尝疏典册，悬图时要看潇湘。
恋君清话难留处，归路迢迢又夕阳。

   卷748_45 【落花】李中
残红引动诗魔，怀古牵情奈何。半落铜台月晓，
乱飘金谷风多。悠悠旋逐流水，片片轻粘短莎。
谁见长门深锁，黄昏细雨相和。

   卷748_47 【莺】李中
羽毛特异诸禽，出谷堪听好音。
薄暮欲栖何处，雨昏杨柳深深。

   卷749_7 【安福县秋吟寄陈锐秘书】李中
县庭事简得馀功，诗兴秋来不可穷。卧听寒蛩莎砌月，
行冲落叶水村风。愁髭渐去人前白，醉面犹怜鉴里红。
苦恨交亲多契阔，未知良会几时同。

   卷749_11 【赠念《法华经》绶上人】李中
五更初起扫松堂，瞑目先焚一炷香。
念彻莲经谁得见，千峰岩外晓苍苍。

   卷749_30 【宿临江驿】李中
候馆寥寥辍棹过，酒醒无奈旅愁何。雨昏郊郭行人少，
苇暗汀洲宿雁多。干禄已悲凋发鬓，结茅终愧负烟萝。
篇章早晚逢知己，苦志忘形自有魔。

   卷749_32 【隔墙花】李中
颜色尤难近，馨香不易通。朱门金锁隔，空使怨春风。

   卷749_37 【钟陵禁烟寄从弟】李中
落絮飞花日又西，踏青无侣草萋萋。
交亲书断竟不到，忍听黄昏杜宇啼。

   卷749_41 【王昭君】李中
蛾眉翻自累，万里陷穷边。滴泪胡风起，宽心汉月圆。
飞尘长翳日，白草自连天。谁贡和亲策，千秋污简编。

   卷749_45 【感秋书事】李中
宦途憔悴雪生头，家计相牵未得休。
红蓼白蘋消息断，旧溪烟月负渔舟。

   卷749_63 【送汪涛】李中
知君别家后，不免泪沾襟。芳草千里路，夕阳孤客心。
花飞当野渡，猿叫在烟岑。霄汉知音在，何须恨陆沈。

   卷750_5 【闲居言怀】李中
未达难随众，从他俗所憎。闲听九秋雨，远忆四明僧。
病后倦吟啸，贫来疏友朋。寂寥元合道，未必是无能。

   卷750_15 【寄杨先生】李中
仙翁别后无信，应共烟霞卜邻。莫把壶中秘诀，
轻传尘里游人。浮生日月自急，上境莺花正春。
安得一招琴酒，与君共泛天津。

   卷750_34 【放鹭鸶】李中
池塘多谢久淹留，长得霜翎放自由。
好去蒹葭深处宿，月明应认旧江秋。

   卷750_40 【叙吟二首】李中
往哲搜罗妙入神，隋珠和璧未为珍。
而今所得惭难继，谬向平生著苦辛。
成僻成魔二雅中，每逢知己是亨通。
言之无罪终难厌，欲把风骚继古风。

   卷751_22 【和殷舍人萧员外春雪】徐铉
万里春阴乍履端，广庭风起玉尘干。梅花岭上连天白，
前年都尉没边城，帐下何人领旧兵。徼外瘴烟沉鼓角，
山前秋日照铭旌。笙歌却返乌衣巷，部曲皆还细柳营。
今日园林过寒食，马蹄犹拟入门行。

   卷752_24 【送欧阳太监游庐山】徐铉
家家门外庐山路，唯有夫君乞假游。案牍乍抛公署晚，
林泉已近暑天秋。海潮尽处逢陶石，江月圆时上庾楼。
此去萧然好长往，人间何事不悠悠。

   卷752_25 【立秋后一日与朱舍人同直】徐铉
一宿秋风未觉凉，数声宫漏日犹长。
林泉无计消残暑，虚向华池费稻粱。

   卷752_27 【和元帅书记萧郎中观习水师】徐铉
元帅楼船出治兵，落星山外火旗明。千帆日助江陵势，
万里风驰下濑声。杀气晓严波上鹢，凯歌遥骇海边鲸。
仲宣一作从军咏，回顾儒衣自不平。

   卷752_32 【寄歙州吕判官】徐铉
任公郡占好山川，溪水萦回路屈盘。南国自来推胜境，
故人此地作郎官。风光适意须留恋，禄秩资贫且喜欢。
莫忆班行重回首，是非多处是长安。

   卷752_51 【过江】徐铉
别路知何极，离肠有所思。登舻望城远，摇橹过江迟。
断岸烟中失，长天水际垂。此心非橘柚，不为两乡移。

   卷753_16 【附书与钟郎中因寄京妓越宾】徐铉
暮春桥下手封书，寄向江南问越姑。
不道诸郎少欢笑，经年相别忆侬无。

   卷753_19 【送蒯司录归京（亮）】徐铉
早年闻有蒯先生，二十馀年道不行。抵掌曾论天下事，
折腰犹悟俗人情。老还上国欢娱少，贫聚归资结束轻。
迁客临流倍惆怅，冷风黄叶满山城。

   卷753_20 【闻查建州陷贼寄钟郎中（谟即查从事也）】徐铉
闻道将军轻壮图，螺江城下委犀渠。旌旗零落沉荒服，
簪履萧条返故居。皓首应全苏武节，故人谁得李陵书。
自怜放逐无长策，空使卢谌泪满裾。

   卷754_37 【和明上人除夜见寄】徐铉
酌酒围炉久，愁襟默自增。长年逢岁暮，多病见兵兴。
夜色开庭燎，寒威入砚冰。汤师无别念，吟坐一灯凝。

   卷754_40 【送从兄赴临川幕】徐铉
梁王籍宠就东藩，还召邹枚坐兔园。今日好论天下事，
昔年同受主人恩。石头城下春潮满，金柅亭边绿树繁。
唯有音书慰离别，一杯相送别无言。

   卷755_10 【题碧岩亭赠孙尊师】徐铉
绝境何人识，高亭万象含。凭轩临树杪，送目极天南。
积霭生泉洞，归云锁石龛。丹霞披翠巘，白鸟带晴岚。
仙去留虚室，龙归涨碧潭。幽岩君独爱，玄味我曾耽。
世上愁何限，人间事久谙。终须脱羁鞅，来此会空谈。

   卷755_14 【和陈洗马山庄新泉】徐铉
已开山馆待抽簪，更要岩泉欲洗心。常被松声迷细韵，
忽流花片落高岑。便疏浅濑穿莎径，始有清光映竹林。
何日煎茶酝香酒，沙边同听暝猿吟。

   卷755_16 【又和八日】徐铉
微云疏雨淡新秋，晓梦依稀十二楼。故作别离应有以，
拟延更漏共无由。那教人世长多恨，未必天仙不解愁。
博望苑中残酒醒，香风佳气独迟留。

   卷755_28 【和王明府见寄】徐铉
时情世难消吾道，薄宦流年危此身。莫叹京华同寂寞，
曾经兵革共漂沦。对山开户唯求静，贳酒留宾不道贫。
善政空多尚淹屈，不知谁是解忧民。

   卷755_29 【和方泰州见寄】徐铉
逐客凄凄重入京，旧愁新恨两难胜。云收楚塞千山雪，
风结秦淮一尺冰。置醴筵空情岂尽，投湘文就思如凝。
更残月落知孤坐，遥望船窗一点星。

   卷755_37 【玉笥山留题】徐铉
仙乡会应远，王事知何极。征传莫辞劳，玉峰聊一息。
形骸已销散，心想都凝寂。真气自清虚，非关好松石。
九仙皆积学，洞壑多遗迹。游子归去来，胡为但征役。

   卷755_42 【回至南康题紫极宫里道士房】徐铉
王事信靡盬，饮冰安足辞。胡为拥征传，乃至天南陲。
天南非我乡，留滞忽逾时。还经羽人家，豁若云雾披。
何以宽吾怀，老庄有微词。达士无不可，至人岂偏为。
客愁勿复道，为君吟此诗。

   卷755_47 【侍宴赋得归雁】徐铉
夜静群动息，翩翩一雁归。清音天际远，寒影月中微。
何处云同宿，长空雪共飞。阳和常借便，免与素心违。

   卷755_53 【自题山亭三首】徐铉
簪组非无累，园林未是归。世喧长不到，何必故山薇。
小舫行乘月，高斋卧看山。退公聊自足，争敢望长闲。
跂石仍临水，披襟复挂冠。机心忘未得，棋局与鱼竿。

   卷756_8 【北苑侍宴杂咏诗·菊】徐铉
细丽披金彩，氛氲散远馨。泛杯频奉赐，缘解制颓龄。

   卷756_34 【明道人归西林，求题院额，作此送之】徐铉
昔从岐阳狩，簪缨满翠微。十年劳我梦，今日送师归。
曳尾龟应乐，乘轩鹤谩肥。含情题小篆，将去挂岩扉。

   卷756_38 【观吉王从谦花烛】徐铉
王门嘉礼万人观，况是新承置醴欢。花烛喧阗丞相府，
星辰摇动远游冠。歌声暂阕闻宫漏，云影初开见露盘。
帝里佳期频赋颂，长留故事在金銮。

   卷757_3 【太傅相公与家兄梅花酬唱许缀末篇再赐新诗…伏惟采览】徐锴
重叹梅花落，非关塞笛悲。论文叨接萼，末曲愧吹篪。
枝逐清风动，香因白雪知。陶钧敷左悌，更赋邵公诗。

   卷757_22 【登游齐山】许坚1
星使南驰入楚重，此山偏得驻行踪。
落花满地月华冷，寂寞旧山三四峰。

   卷758_22 【山中答友人】孟贯
偶爱春山住，因循值暑时。风尘非所愿，泉石本相宜。
坐久松阴转，吟馀蝉韵移。自惭疏野甚，多失故人期。

   卷758_25 【酬东溪史处士】孟贯
咫尺东溪路，年来偶访迟。泉声迷夜雨，花片落空枝。
石径逢僧出，山床见鹤移。贫斋有琴酒，曾许月圆期。

   卷759_5 【煎茶】成彦雄
岳寺春深睡起时，虎跑泉畔思迟迟。
蜀茶倩个云僧碾，自拾枯松三四枝。

   卷759_10 【中秋月】成彦雄
王母妆成镜未收，倚栏人在水精楼。
笙歌莫占清光尽，留与溪翁一钓舟。

   卷759_13 【夕】成彦雄
台榭沈沈禁漏初，麝烟红蜡透虾须。
雕笼鹦鹉将栖宿，不许鸦鬟转辘轳。

   卷759_14 【露】成彦雄
银河昨夜降醍醐，洒遍坤维万象苏。
疑是鲛人曾泣处，满池荷叶捧真珠。

   卷760_3 【赠禅月大师】王锴
长爱吾师性自然，天心白月水中莲。神通力遍恒沙外，
诗句名高八米前。寻访不闻朝振锡，修行唯说夜安禅。
太平时节俱无事，莫惜时来话草玄。

   卷760_12 【从幸秦川过白卫献诗】韩昭
吾王巡狩为安边，此去秦亭尚数千。夜照路岐山店火，
晓通消息戍瓶烟。为云巫峡虽神女，跨凤秦楼是谪仙。
八骏似龙人似虎，何愁飞过大漫天。

    卷761_1 【题黄居寀秋山图】徐光溥
天与黄筌艺奇绝，笔精回感重瞳悦。运思潜通造化工，
挥毫定得神仙诀。秋来奉诏写秋山，写在轻绡数幅间。
高低向背无遗势，重峦叠嶂何孱颜。目想心存妙尤极，
研巧核能状不得。珍禽异兽皆自驯，奇花怪木非因植。
崎岖石磴绝游踪，薄雾冥冥藏半峰。娑萝掩映迷仙洞，
薜荔累垂缴古松。月槛参桥□，僧老坐支筇。
屈原江上婵娟竹，陶潜篱下芳菲菊。良宵只恐鹧鸪啼，
晴波但见鸳鸯浴。暮烟幂幂锁村坞，一叶扁舟横野渡。
飒飒白蘋欲起风，黯黯红蕉犹带雨。曲沼芙蓉香馥郁，
长汀芦荻花y1wL。雁过孤峰帖远青，鹿傍小溪饮残绿。
秋山秀兮秋江静，江光山色相辉映。雪迸飞泉溅钓矶，
云分落叶拥樵径。张璪松石徒称奇，边鸾花鸟何足窥。
白旻鹰逞凌风势，薛稷鹤夸警露姿。方原画山空巉岩，
峭壁枯槎人见嫌。孙位画水多汹涌，惊湍怒涛人见恐。
若教对此定妍媸，必定伏膺怀愧悚。再三展向冕旒侧。
便是移山回涧力。大李小李灭声华，献之恺之无颜色。
仿佛垂纶渭水滨，吾皇睹之思良臣。依稀荷锸傅岩野，
吾皇睹之求贤者。从兹仄展复悬旌，宵衣旰食安天下。
才当老人星应候，愿与南山俱献寿。微臣稽首贡长歌，
丹青景化同天和。

   卷761_14 【余迁泉山城，留侯招游郡圃作此】詹敦仁
当年巧匠制茅亭，台馆翚飞匝郡城。万灶貔貅戈甲散，
千家罗绮管弦鸣。柳腰舞罢香风度，花脸妆匀酒晕生。
试问亭前花与柳，几番衰谢几番荣。

   卷762_22 【分水岭】伍彬
前贤功及物，禹后杳难俦。不改古今色，平分南北流。
寒冲山影岸，清绕荻花洲。尽是朝宗去，潺潺早晚休。

   卷762_30 【题邓真人遗址】王元
三千功满仙升去，留得山前旧隐基。但见白云长掩映，
不知浮世几兴衰。松稍风触霓旌动，棕叶霜沾鹤翅垂。
近代无人寻异事，野泉喷月泻秋池。

   卷763_13 【自叙】杜建徽
中剑斫耳缺，被箭射胛过。为将须有胆，有胆即无贾。

   卷763_16 【题建造寺】刘乙
曾看画图劳健羡，如今亲见画犹粗。减除天半石初泐，
欠却几株松未枯。题像阁人渔浦叟，集生台鸟谢城乌。
我来一听支公论，自是吾身幻得吾。

   卷763_22 【山居】颜仁郁
柏树松阴覆竹斋，罢烧药灶纵高怀。
世间应少山间景，云绕青松水绕阶。

   卷764_2 【赠索处士】谭用之
不将桂子种诸天，长得寻君水石边。玄豹夜寒和雾隐，
骊龙春暖抱珠眠。山中宰相陶弘景，洞里真人葛稚川。
一度相思一惆怅，水寒烟澹落花前。

   卷764_8 【闲居寄陈山人】谭用之
闲居何处得闲名，坐掩衡茅损性灵。破梦晓钟闻竹寺，
沁心秋雨浸莎庭。瓮边难负千杯绿，海上终眠万仞青。
珍重先生全太古，应看名利似浮萍。

   卷764_17 【幽居寄李秘书】谭用之
几年帝里阻烟波，敢向明时叩角歌。看尽好花春卧稳，
醉残红日夜吟多。印开夕照垂杨柳，画破寒潭老芰荷。
昨夜前溪有龙斗，石桥风雨少人过。

   卷764_29 【贻南康陈处士陶】谭用之
白玉堆边蒋径横，空涵二十四滩声。老无征战轩辕国，
贫有茅茨帝舜城。丹凤昼飞群木冷，一龙秋卧九江清。
时人莫笑非经济，还待中原致太平。

   卷764_36 【秋夜同友人话旧】谭用之
露下银河雁度频，囊中垆火几时真。数茎白发生浮世，
一盏寒灯共故人。云外簟凉吟峤月，岛边花暖钓江春。
何当归去重携手，依旧红霞作近邻。

   卷765_16 【巫山公署壁有无名氏戏书二韵（施州路一百八盘）】王周
南陵直上路盘盘，平地凌云势万端。
堪笑巴民不厌足，更嫌山少画山看。

   卷765_31 【西山晚景】王周
公局长清淡，池亭晚景中。蔗竿闲倚碧，莲朵静淹红。
半引弯弯月，微生飋飋风。无思复无虑，此味几人同。

   卷765_42 【志峡船具诗·百丈】王周
少尝侍先君，馀闲诵白氏。始得入峡诗，深味作诗旨。
云有万仞山，云有千丈水。自念坎壈时，尤多兢慎理。
山束峡如口，水漱石如齿。孤舟行其中，薄冰犹坦履。
孱颜屹焉立，汹涌勃然起。百丈为前牵，万险即平砥。
破之以筼筜，续之以麻枲。砺之坚以节，引之直如矢。
杼轴连半空，长短随两涘。铁锁枉驰名，锦缆谩称美。
长绳岂能系，朽索何足拟。苟非dJ之为，胡可力行此。

   卷766_16 【秋夕书事】刘兼
摇落江天万木空，雁行斜戛塞垣风。征闺捣月离愁远，
旧馆眠云旅梦通。郢客岂能陪下里，皋禽争肯恋樊笼。
此心旷荡谁相会，尽在南华十卷中。

   卷766_22 【春怨】刘兼
绣林红岸落花钿，故去新来感自然。绝塞杪春悲汉月，
长林深夜泣缃弦。锦书雁断应难寄，菱镜鸾孤貌可怜。
独倚画屏人不会，梦魂才别戍楼边。

   卷766_25 【江楼望乡寄内】刘兼
独上江楼望故乡，泪襟霜笛共凄凉。云生陇首秋虽早，
月在天心夜已长。魂梦只能随蛱蝶，烟波无计学鸳鸯。
蜀笺都有三千幅，总写离情寄孟光。

   卷766_28 【晨鸡】刘兼
朱冠金距彩毛身，昧爽高声已报晨。作瑞莫惭先贡楚，
擅场须信独推秦。淮南也伴升仙犬，函谷曾容借晓人。
此日卑栖随饮啄，宰君驱我亦相驯。

   卷766_30 【春游】刘兼
柳成金穗草如茵，载酒寻花共赏春。
先入醉乡君莫问，十年风景在三秦。
摇摇离绪不能持，满郡花开酒熟时。羞听黄莺求善友，
强随绿柳展愁眉。隔云故国山千叠，傍水芳林锦万枝。
圣主未容归北阙，且将勤俭抚南夷。

   卷766_62 【送文英大师】刘兼
屈指平阳别社莲，蟾光一百度曾圆。孤云自在知何处，
薄宦参差亦信缘。山郡披风方穆若，花时分袂更凄然。
摇鞭相送嘉陵岸，回首群峰隔翠烟。

    卷767_1 【吴·黄金车】孙元晏
分擘山河即渐开，许昌基业已倾颓。
黄金车与斑斓耳，早个须知入谶来。

   卷767_8 【吴·顾雍】孙元晏
赞国经纶更有谁，蔡公相叹亦相师。
贵为丞相封侯了，归后家人总不知。

   卷767_9 【吴·吕蒙】孙元晏
幼小家贫实可哀，愿征行去志难回。
不探虎穴求身达，争得人间富贵来。

   卷767_26 【晋·刘毅】孙元晏
绕床堪壮喝卢声，似铁容仪众尽惊。
二十七人同举义，几人全得旧功名。

   卷767_31 【晋·郭璞脱襦】孙元晏
吟坐因思郭景纯，每言穷达似通神。
到头分命难移改，解脱青襦与别人。

   卷767_36 【宋·借南苑】孙元晏
人主词应不偶然，几人曾说笑掀天。
不知南苑今何在，借与张公三百年。

   卷767_42 【宋·黄罗襦】孙元晏
戚属群臣尽见猜，预忧身后又堪哀。
到头委付何曾是，虚把罗襦与彦回。

   卷767_51 【齐·何氏小山】孙元晏
显达何曾肯系心，筑居郊外好园林。
赚他谢朏出山去，赢得高名直至今。

   卷767_53 【齐·潘妃】孙元晏
曾步金莲宠绝伦，岂甘今日委埃尘。
玉儿还有怀恩处，不肯将身嫁小臣。

   卷767_57 【梁·勍敌】孙元晏
传闻天子重儒才，特为皇华绮宴开。
今日方惊遇勍敌，此人元自北朝来。

   卷767_62 【梁·庾信】孙元晏
苦心词赋向谁谈，沦落周朝志岂甘。
可惜多才庾开府，一生惆怅忆江南。

   卷767_71 【陈·三阁】孙元晏
三阁相通绮宴开，数千朱翠绕周回。
只知断送君王醉，不道韩擒已到来。

   卷768_11 【赠吴圆（抒情诗）】李曜
经年理郡少欢娱，为习干戈间饮徒。
今日临行尽交割，分明收取媚川珠。

   卷768_36 【春怨（一作伊州歌）】金昌绪
打起黄莺儿，莫教枝上啼。啼时惊妾梦，不得到辽西。

   卷768_37 【放猿】曾麻几
孤猿锁槛岁年深，放出城南百丈林。
绿水任从联臂饮，青山不用断肠吟。

   卷769_6 【咏琴】杨希道
久擅龙门质，孤竦峄阳名。齐娥初发弄，赵女正调声。
嘉客勿遽反，繁弦曲未成。

   卷769_25 【灞上】纥干著
鸣鞭晚日禁城东，渭水晴烟灞岸风。
都傍柳阴回首望，春天楼阁五云中。

   卷769_28 【春女怨】朱绛
独坐纱窗刺绣迟，紫荆花下啭黄鹂。
欲知无限伤春意，尽在停针不语时。

   卷770_7 【题司空山观】李韶
梁代真人上紫微，水盘山脚五云飞。
松杉老尽无消息，犹得千年一度归。

   卷770_22 【采菊】李建业
簇簇竟相鲜，一枝开几番。味甘资麹糵，香好胜兰荪。
古道风摇远，荒篱露压繁。盈筐时采得，服饵近知门。

   卷770_37 【送道士曾昭莹】沈麟
南北东西事，人间会也无。昔曾栖玉笥，今也返玄都。
雪片随天阔，泉声落石孤。丹霄人有约，去采石菖蒲。

   卷770_44 【清溪馆作】钱戭
指途清溪里，左右唯深林。云蔽望乡处，雨愁为客心。
遇人多物役，听鸟时幽音。何必沧浪水，庶兹浣尘襟。

   卷771_24 【重门曲】周濆
憔悴容华怯对春，寂寥宫殿锁闲门。
此身却羡宫中树，不失芳时雨露恩。

   卷771_26 【逢邻女】周濆
日高邻女笑相逢，慢束罗裙半露胸。
莫向秋池照绿水，参差羞杀白芙蓉。

   卷773_16 【春游吟】李章
初春遍芳甸，十里蔼盈瞩。美人摘新英，步步玩春绿。
所思杳何处，宛在吴江曲。可怜不得共芳菲，
日暮归来泪满衣。

   卷773_17 【婕妤怨】王沈
长信梨花暗欲栖，应门上钥草萋萋。
春风吹花乱扑户，班绝车声不至啼。

   卷775_9 【杨岐山】刘廓
千峰围古寺，深处敞楼台。景异寻常处，人须特达来。
松杉寒更茂，岚霭昼还开。欲续丰碑语，含毫恨不才。

   卷775_17 【道傍木】唐备
狂风拔倒树，树倒根已露。上有数枝藤，青青犹未悟。

   卷775_26 【咏dD溪在历阳西一里】李聪
泠泠一带清溪水，远派□通历阳市。
涓涓出自碧湖中，流入楚江烟雾里。

   卷776_7 【晚霁登汝南大云阁】贾彦璋
禅宫新歇雨，香阁晚登临。邑树晴光起，川苗佳气深。
水包城下岸，云细郢中岑。自叹牵卑日，聊开望远心。

   卷776_18 【咏浮沤为辛明府作】郑缙
行潦散轻沤，清规吐未收。雨来波际合，风起浪中浮。
晶晃明苔砌，参差绕芥舟。影疑星泛晓，光似露涵秋。
皎皎珠同净，漂漂梗共流。洁容无变染，圆知有谦柔。
欲作微涓效，先从淡水游。

   卷776_27 【经太华】卫光一
太华五千寻，重岩合沓起。势飞白云外，影倒黄河里。
上有千莲叶，服之久不死。山高采难得，叹息徒仰止。

   卷778_10 【句】蔡昆
飘飘随暮雨，飒飒落秋山。（《落叶》，王正字《诗格》）

   卷778_13 【药圃】夏侯子云
绿叶红英遍，仙经自讨论。偶移岩畔菊，锄断白云根。

   卷778_18 【题莹上人院】寇埴
舍筏求香偈，因泉演妙音。是明捐俗网，何独在山林。
缭绕藤轩密，逶迤竹径深。为传同学志，兹宇可清心。

   卷780_14 【洛出书】郭邕
德合天贶呈，龙飞圣人作。光宅被寰区，图书荐河洛。
象登四气顺，文辟九畴错。氤氲瑞彩浮，左右灵仪廓。
微造功不宰，神行利攸博。一见皇家庆，方知禹功薄。

   卷780_26 【暗投明珠】苑gT
至宝欣怀日，良兹岂可俦。神光非易鉴，夜色信难投。
错落珍寰宇，圆明隔浅流。精灵辞合浦，素彩耀神州。
抱影希人识，承时望帝求。谁言按剑者，猜忌却生雠。

   卷781_9 【御制段太尉碑】叶元良
多难全高节，时清轸圣君。园茔标石篆，雨露降天文。
义激忠贞没，词伤兰蕙焚。国人皆堕泪，王府已铭勋。
揭出临新陌，长留对古坟。睿情幽感处，应使九泉闻。

   卷781_17 【饯王将军赴云中】孟匡明
一师凭庙略，分阃佐元戎。势亚彤弓宠，时推金印雄。
关山横代北，旌节壮河东。日转前茅影，春生细柳风。
饮冰君命速，挥涕饯筵空。伫听阴山静，谁争万里功。

   卷782_7 【贡院楼北新栽小松】钱众仲
爱此凌霜操，移来独占春。贞心初得地，劲节始依人。
笼月烟犹薄，当轩色转新。枝低无宿羽，叶静不留尘。
每与芝兰近，常惭雨露均。幸因逢顾盼，生植及兹辰。

   卷782_15 【试越裳贡白雉】王若岩
素翟宛昭彰，遥遥自越裳。冰晴朝映日，玉羽夜含霜。
岁月三年远，山川九泽长。来从碧海路，入见白云乡。
作瑞兴周后，登歌美汉皇。朝天资孝理，惠化且无疆。

    卷783_1 【答王无功入长安咏秋蓬见示】辛学士
托根虽异所，飘叶早相依。因风若有便，更共入云飞。

   卷783_10 【题安国观】卢尚书
夕照纱窗起暗尘，青松绕殿不知春。
君看白首诵经者，半是宫中歌舞人。

   卷783_15 【投曹文姬诗（文姬，长安中娼女，工翰墨，时号书仙）】任生
玉皇前殿掌书仙，一染尘心下九天。
莫怪浓香薰骨腻，云衣曾惹御炉烟。

   卷784_19 【赠妓茂英】洛中举子
忆昔当初过柳楼，茂英年小尚娇羞。隔窗未省闻高语，
对镜曾窥学上头。一别中原俱老大，再来南国见风流。
弹弦酌酒话前事，零落碧云生暮愁。

   卷784_35 【御制春游长句】吴越人
天意分明道已光，春游嘉景胜仙乡。玉炉烟直风初静，
银汉云销日正长。柳带似眉全展绿，杏苞似脸半开香。
黄莺历历啼红树，紫燕关关语画梁。低槛晚晴笼翡翠，
小池波暖浴鸳鸯。马嘶广陌贪新草，人醉花堤怕夕阳。
比屋管弦呈妙曲，连营罗绮斗时妆。全吴霸越千年后，
独此升平显万方。

   卷786_2 【绝句】无名氏
传闻天子访沈沦，万里怀书西入秦。
早知不用无媒客，恨别江南杨柳春。

   卷786_3 【题取经诗（载《翻译名义集》，云唐义净三藏作）】无名氏
晋宋齐梁唐代间，高僧求法离长安。去人成百归无十，
后者安知前者难。路远碧天唯冷结，沙河遮日力疲殚。
后贤如未谙斯旨，往往将经容易看。

   卷786_14 【抛球诗（一作李谨言诗）】无名氏
侍宴黄昏未肯休，玉阶夜色月如流。
朝来自诧承恩最，笑倩傍人认绣球。

   卷786_19 【绝句】无名氏
钓罢孤舟系苇梢，酒开新瓮鲊开包。
自从江浙为渔父，二十馀年手不叉。

   卷786_25 【永州舜庙诗】无名氏
游湘有馀怨，岂是圣人心。行路猿啼古，祠宫梦草深。
素风传旧俗，异迹闭荒林。巡狩去不返，烟云愁至今。
九嶷天一半，山尽海沈沈。

   卷787_4 【月映清淮流】无名氏
淮月秋偏静，含虚夜转明。桂花窥镜发，蟾影映波生。
澹滟轮初上，裴回魄正盈。遥塘分草树，近浦写山城。
桐柏流光逐，蠙珠濯景清。孤舟方利涉，更喜照前程。

   卷787_11 【嘉禾合颖】无名氏
天祚皇王德，神呈瑞谷嘉。感时苗特秀，证道叶方华。
气转腾佳色，云披映早霞。薰风浮合颖，湛露净祥花。
六穗垂兼倒，孤茎袅复斜。影同唐叔献，称庆比周家。

   卷787_14 【望禁苑祥光】无名氏
佳气生天苑，葱茏几效祥。树遥三殿际，日映九城傍。
山雾宁同色，卿云未可彰。眺汾疑鼎气，临渭想荣光。
当并舂陵发，应开圣历长。微臣时一望，短羽欲飞翔。

   卷787_20 【御题国子监】无名氏
宸翰符玄造，荣题国子门。笔锋回日月，字势动乾坤。
檐下云光绕，梁间鹊影翻。张英圣莫拟，索靖妙难言。
为著盘龙迹，能彰舞凤蹲。更随垂露像，常以沐皇恩。

   卷787_31 【云母屏风隔坐】无名氏
彩障成云母，丹墀隔上公。才彰二纪盛，荣播一朝同。
近玉初齐白，临花乍散红。凝姿分缥缈，转佩辨玲珑。
意惬恩偏厚，名新宠更崇。谁知历千古，犹自仰清风。

   卷787_38 【霜菊】无名氏
秋尽北风去，律移寒气肃。淅沥降繁霜，离披委残菊。
华滋尚照灼，幽气含纷郁。的的冒空园，萋萋被幽谷。
骚人有遗咏，陶令曾盈掬。傥使怀袖中，犹堪袭馀馥。

   卷787_42 【霜隼下晴皋】无名氏
九皋霜气劲，翔隼下初晴。风动闲云卷，星驰白草平。
棱棱方厉疾，肃肃自纵横。掠地秋毫迥，投身逸翮轻。
高墉全失影，逐雀作飞声。薄暮寒郊外，悠悠万里情。

   卷788_4 【水堂送诸文士戏赠潘丞联句】颜真卿
居人未可散，上客须留著。莫唱阿亸回，应云夜半乐。--颜真卿
诗教刻烛赋，酒任连盘酌。从他白眼看，终恋青山郭。--潘述
林栖非姓许，寺住那名约。会异永和年，才同建安作。--陆羽
何烦问更漏，但遣催弦索。共说长句能，皆言早归恶。--权器
那知殊出处，还得同笑谑。雅韵虽暂欢，禅心肯抛却。--皎然
一宿同高会，几人归下若。帘开北陆风，烛焯南枝鹊。--李崿
文场苦叨窃，钓渚甘漂泊。弱质幸见容，菲才诚重诺。 --潘述

   卷788_9 【五言夜宴咏灯联句】颜真卿
桂酒牵诗兴，兰釭照客情。--陆士修
讵惭珠乘朗，不让月轮明。--张荐
破暗光初白，浮云色转清。--颜真卿
带花疑在树，比燎欲分庭。--皎然
顾己惭微照，开帘识近汀。 --袁高

   卷788_13 【五言玩初月重游联句】颜真卿
春溪与岸平，初月出谿明。--张荐
璧彩寒仍洁，金波夜转清。--李崿
孤光远近满，练色往来轻。--颜真卿
望望随兰棹，依依出柳城。 --皎然

   卷788_17 【三言重拟五杂组联句】颜真卿
五杂组，四豪客。往复还，阡与陌。不得已，长沙谪。--张荐
五杂组，五辛盘。往复还，马上鞍。不得已，左降官。--李崿
五杂组，甘咸醋。往复还，乌与兔。不得已，韶光度。--颜真卿
五杂组，五色丝。往复还，回文诗。不得已，失喜期。 --皎然

   卷789_4 【酒语联句，各分一字】严维
山简酣歌倒接z5，--刘蕃
看朱成碧无所知。--鲍防
耳鸣目眩驷马驰，--谢良辅
口称童羖腹鸱夷。--严维
兀然落帽灌酒卮，--沈仲昌
太常吏部相对时。--严维
藉糟枕麹浮酒池，--丘丹
瓮间篱下卧不移。--吕渭
叫呼不应无事悲，--郑概
千日一醒知是谁。--陈元初
左倾右倒人避之。 --迥(失姓)

   卷789_12 【红楼下联句】李益
佛刹接重城，红楼切太清。紫云连照耀，丹槛郁峥嵘。--广宣
榱栋烟虹入，轩窗日月平。参差五陵晚，分背八川明。--李益
松韵风初过，莲陂浪欲倾。敬瞻疑涌见，围绕学无生。--杜羔

    卷790_1 【春池泛舟联句】裴度
凤池新雨后，池上好风光。--刘禹锡
取酒愁春尽，留宾喜日长。--裴度
柳丝迎画舸，水镜写雕梁，--崔群
潭洞迷仙府，烟霞认醉乡。--贾餗
莺声随笑语，竹色入壶觞。--张籍
晚景含澄澈，时芳得艳阳。--刘禹锡
飞凫拂轻浪，绿柳暗回塘。--裴度
逸韵追安石，高居胜辟强。--崔群
杯停新令举，诗动彩笺忙。--贾餗
顾谓同来客，欢游不可忘。 --张籍

   卷790_10 【杏园联句】李绛
杏园千树欲随风，一醉同人此暂同。--群上司空
老态忽忘丝管里，衰颜宜解酒杯中。--李绛
曲江日暮残红在，翰苑年深旧事空。--白居易
二十四年流落者，故人相引到花丛。 --刘禹锡

   卷790_11 【花下醉中联句】李绛
共醉风光地，花飞落酒杯。--李绛
残春犹可赏，晚景莫相催。--刘禹锡
酒幸年年有，花应岁岁开。--白居易
且当金韵掷，莫遣玉山颓。--李绛
高会弥堪惜，良时不易陪。--庾承宣
谁能拉花住，争换得春回。--刘禹锡
我辈寻常有，佳人早晚来。--杨嗣复
寄言三相府，欲散且裴回。 --白居易

   卷790_14 【喜晴联句】白居易
苦雨晴何喜，喜于未雨时。气收云物变，声乐鸟乌知。--白居易
蕙泛光风圃，兰开皎月池。千峰分远近，九陌好追随。--王起
白日开天路，玄阴卷地维。馀清在林薄，新照入涟漪。--刘禹锡
碧树凉先落，青芜湿更滋。晒毛经浴鹤，曳尾出泥龟。--白居易
舞去商羊速，飞来野马迟。柱边无润础，台上有游丝。--王起
桥净行尘息，堤长禁柳垂。宫城开睥睨，观阙丽罘罳。--刘禹锡
洛水澄清镇，嵩烟展翠帷。梁成虹乍见，市散蜃初移。--白居易
藉草风犹暖，攀条露已晞。屋穿添碧瓦，墙缺召金锤。--王起
迥彻来双目，昏烦去四支。霞文晚焕烂，星影夕参差。--刘禹锡
爽助门庭肃，寒摧草木衰。黄干向阳菊，红洗得霜梨。--白居易
假盖闲谁惜，弹弦燥更悲。散蹄良马稳，炙背野人宜。--王起
洞户晨晖入，空庭宿雾披。推林出书目，倾笥上衣椸。--刘禹锡
道路行非阻，轩车望可期。无辞访圭窦，且愿见琼枝。--白居易
山阁蓬莱客，储宫羽翼师。每优陪丽句，何暇觌英姿。--王起
玩景方搔首，怀人尚敛眉。因吟仲文什，高兴尽于斯。 --刘禹锡

   卷791_12 【石鼎联句】韩愈
巧匠斫山骨，刳中事煎烹。--刘师服
直柄未当权，塞口且吞声。--侯喜
龙头缩菌蠢，豕腹涨彭亨。--轩辕弥明
外苞干藓文，中有暗浪惊。--刘师服
在冷足自安，遭焚意弥贞。--侯喜
谬当鼎鼐间，妄使水火争。--轩辕弥明
大似烈士胆，圆如战马缨。--刘师服
上比香炉尖，下与镜面平。--侯喜
秋瓜未落蒂，冻芋强抽萌。--轩辕弥明
一块元气闭，细泉幽窦倾。--刘师服
不值输写处，焉知怀抱清。--侯喜
方当洪炉然，益见小器盈。--轩辕弥明
睆睆无刃迹，团团类天成。--刘师服
遥疑龟负图，出曝晓正晴。--侯喜
旁有双耳穿，上有孤髻撑。或讶短尾铫，又似无足铛。--刘师服
可惜寒食球，掷此傍路坑。--侯喜
何当出灰灺，无计离瓶罂。--轩辕弥明
陋质荷斟酌，狭中愧提擎。--刘师服
岂能煮仙药，但未污羊羹。--侯喜
形模妇女笑，度量儿童轻。--轩辕弥明
徒示坚重性，不过升合盛。--刘师服
傍似废毂仰，侧见折轴横。--侯喜
时于蚯蚓窍，微作苍蝇鸣。--轩辕弥明
以兹翻溢愆，实负任使诚。--刘师服
常居顾盼地，敢有漏泄情。--侯喜
宁依暖爇弊，不与寒凉并。--轩辕弥明
区区徒自效，琐琐不足呈。--侯喜
回旋但兀兀，开阖惟铿铿。--刘师服
全胜瑚琏贵，空有口传名。岂比俎豆古，不为手所撜。--轩辕弥明
磨砻去圭角，浸润著光精。愿君莫嘲诮， 此物方施行。 --轩辕弥明

   卷791_14 【遣兴联句】孟郊
我心随月光，写君庭中央。--孟郊
月光有时晦，我心安所忘。--韩愈
常恐金石契，断为相思肠。--孟郊
平生无百岁，岐路有四方。--韩愈
四方各异俗，适异非所将。--孟郊
驽蹄顾挫秣，逸翮遗稻粱。--韩愈
时危抱独沈，道泰怀同翔。--孟郊
独居久寂默，相顾聊慨慷。--韩愈
慨慷丈夫志，可以曜锋铓。--孟郊
蘧宁知卷舒，孔颜识行藏。--韩愈
殷鉴谅不远，佩兰永芬芳。--孟郊
苟无夫子听，谁使知音扬。 --韩愈

   卷792_3 【游长安诸寺联句·靖恭坊大兴善寺·老松青桐联二…绝句】段成式
有松堪系马，遇钵更投针。记得汤师句，高禅助朗吟。--段成式
乘晴入精舍，语默想东林。尽是忘机侣，谁惊息影禽。--张希复
一雨微尘尽，支郎许数过。方同嗅薝卜，不用算多罗。 --郑符

   卷793_3 【独在开元寺避暑，颇怀鲁望，因飞笔联句】皮日休
烦暑虽难避，僧家自有期。泉甘于马乳，苔滑似龙漦。--皮日休
任诞襟全散，临幽榻旋移。松行将雅拜，篁阵欲交麾。--陆龟蒙
望塔青髇识，登楼白鸽知。石经森欲动，珠像俨将怡。--皮日休
筠簟临杉穗，纱巾透雨丝。静谭蝉噪少，凉步鹤随迟。--皮日休
烟重回蕉扇，轻风拂桂帷。对碑吴地说，开卷梵天词。--陆龟蒙
积水鱼梁坏，残花病枕欹。怀君潇洒处，孤梦绕罘罳。 --陆龟蒙

   卷794_27 【与邢端公李台题庭石联句】皎然
共题诗句遍，争坐藓文稀。（馀缺） --皎然

   卷794_29 【秋日潘述自长城至霅上与昼公、汤评事游集累日…以寄之】皎然
离念非前期，秋风忽已至。--潘述
芸黄众芳晚，摇荡居人思。--皎然
白霜凄以积，高梧飒而坠。--汤衡
悠然越山川，复此恨离异。--潘述
时景易迁谢，欢□难兼遂。--皎然
惜分缓回舟，怀遥企归驷。--汤衡
休浣情自高，来思日云未。 --潘述

   卷799_6 【古兴】赵氏1
郁蒸夏将半，暑气扇飞阁。骤雨满空来，当轩卷罗幕。
度云开夕霁，宇宙何清廓。明月流素光，轻风换炎铄。
孤鸾伤对影，宝瑟悲别鹤。君子去不还，遥心欲何托。
金菊延清霜，玉壶多美酒。良人犹不归，芳菲岂常有。
不惜芳菲歇，但伤别离久。含情罢斟酌，凝怨对窗牖。
霁雪舒长野，寒云半幽谷。严风振枯条，猿啼抱冰木。
所嗟游宦子，少小荷天禄。前程未云至，凄怆对车仆。
岁寒成咏歌，日暮栖林朴。不惮行险道，空悲年运促。

   卷799_22 【杂言】赵氏2
上林园中青青桂，折得一枝好夫婿。
杏花如雪柳垂丝，春风荡飏不同枝。

   卷799_24 【赠郑女郎（一作郑氏妹）】薛馧
艳阳灼灼河洛神，珠帘绣户青楼春。能弹箜篌弄纤指，
愁杀门前少年子。笑开一面红粉妆，东园几树桃花死。
朝理曲，暮理曲，独坐窗前一片玉。行也娇，坐也娇，
见之令人魂魄销。堂前锦褥红地炉，绿沈香榼倾屠苏。
解佩时时歇歌管，芙蓉帐里兰麝满。晚起罗衣香不断，
灭烛每嫌秋夜短。

   卷799_29 【述怀（校书娶崔时年已暮崔微有愠色赋诗述怀）】崔氏
不怨卢郎年纪大，不怨卢郎官职卑。
自恨妾身生较晚，不及卢郎年少时。

   卷799_33 【白蜡烛诗（代夫赠人）】孙氏
景胜银釭香比兰，一条白玉偪人寒。
他时紫禁春风夜，醉草天书仔细看。。

   卷800_12 【答赵子（一作寄诗答赵象）】步非烟
绿惨双蛾不自持，只缘幽恨在新诗。
郎心应似琴心怨，脉脉春情更泥谁。

   卷800_16 【临行献李尚书】崔紫云
从来学制斐然诗，不料霜台御史知。
忽见便教随命去，恋恩肠断出门时。

   卷800_17 【怨诗效徐淑体】姚月华
妾生兮不辰，盛年兮逢屯。寒暑兮心结，夙夜兮眉颦。
循环兮不息，如彼兮车轮。车轮兮可歇，妾心兮焉伸。
杂沓兮无绪，如彼兮丝棼。丝棼兮可理，妾心兮焉分。
空闺兮岑寂，妆阁兮生尘。萱草兮徒树，兹忧兮岂泯。
幸逢兮君子，许结兮殷勤。分香兮剪发，赠玉兮共珍。
指天兮结誓，愿为兮一身。所遭兮多舛，玉体兮难亲。
损餐兮减寝，带缓兮罗裙。菱鉴兮慵启，博炉兮焉熏。
整袜兮欲举，塞路兮荆榛。逢人兮欲语，鞈匝兮顽嚚。
烦冤兮凭胸，何时兮可论。愿君兮见察，妾死兮何瞋。

   卷800_21 【楚妃怨】姚月华
梧桐叶下黄金井，横架辘轳牵素绠。
美人初起天未明，手拂银瓶秋水冷。

   卷801_12 【望月（一作张瑛诗）】刘云
天汉凉秋夜，澄澄一镜明。山空猿屡啸，林静鹊频惊。

   卷801_14 【叙别】崔萱
碧池漾漾春水绿，中有佳禽暮栖宿。
愿持此意永相贻，只虑君情中反覆。

   卷801_19 【赠歌姬】崔仲容
水剪双眸雾剪衣，当筵一曲媚春辉。潇湘夜瑟怨犹在，
巫峡晓云愁不稀。皓齿乍分寒玉细，黛眉轻蹙远山微。
渭城朝雨休重唱，满眼阳关客未归。

   卷801_20 【句】崔仲容
妾心合君心，一似影随形。（《寄赠》）
梁燕无情困，双栖语此时。（《春怨》）
不觉红颜去，空嗟白发生。（《感怀》）
桐花落尽春又尽，紫塞征人犹未归。（《古意》）

   卷801_25 【句】张琰
年年人自老，日日水东流。
庭芳自摇落，永念结中肠。

   卷801_26 【哭夫二首（时以夫征戎轻入被擒音信断绝作诗哭之）】裴羽仙
风卷平沙日欲曛，狼烟遥认犬羊群。
李陵一战无归日，望断胡天哭塞云。
良人平昔逐蕃浑，力战轻行出塞门。
从此不归成万古，空留贱妾怨黄昏。

   卷801_48 【早梅（一作观梅女仙诗）】刘元载妻
南枝向暖北枝寒，一种春风有两般。
凭仗高楼莫吹笛，大家留取倚阑干。

    卷802_1 【燕子楼三首】关盼盼
楼上残灯伴晓霜，独眠人起合欢床。
相思一夜情多少，地角天涯不是长。
北邙松柏锁愁烟，燕子楼中思悄然。
自埋剑履歌尘散，红袖香销一十年。
适看鸿雁岳阳回，又睹玄禽逼社来。
瑶瑟玉箫无意绪，任从蛛网任从灰。

   卷802_5 【寄欧阳詹】太原妓
自从别后减容光，半是思郎半恨郎。
欲识旧来云髻样，为奴开取缕金箱。

   卷802_9 【寄远】常浩
年年二月时，十年期别期。春风不知信，轩盖独迟迟。
今日无端卷珠箔，始见庭花复零落。人心一往不复归，
岁月来时未尝错。可怜荧荧玉镜台，尘飞幂幂几时开。
却念容华非昔好，画眉犹自待君来。

   卷802_11 【题孙棨诗后】王福娘
苦把文章邀劝人，吟看好个语言新。
虽然不及相如赋，也直黄金一二斤。

   卷802_17 【和李标】王苏苏
怪得犬惊鸡乱飞，羸童瘦马老麻衣。
阿谁乱引闲人到，留住青蚨热赶归。

   卷802_20 【上成都在事（一作成都即事）】张窈窕
昨日卖衣裳，今日卖衣裳。衣裳浑卖尽，羞见嫁时箱。
有卖愁仍缓，无时心转伤。故园有虏隔，何处事蚕桑。

   卷803_6 【蝉】薛涛
露涤清音远，风吹数叶齐。声声似相接，各在一枝栖。

   卷803_29 【棠梨花和李太尉】薛涛
吴均蕙圃移嘉木，正及东溪春雨时。
日晚莺啼何所为，浅深红腻压繁枝。

   卷803_37 【和刘宾客玉蕣】薛涛
琼枝的皪露珊珊，欲折如披玉彩寒。
闲拂朱房何所似，缘山偏映月轮残。

   卷803_57 【续嘉陵驿诗献武相国】薛涛
蜀门西更上青天，强为公歌蜀国弦。
卓氏长卿称士女，锦江玉垒献山川。

   卷804_23 【闻李端公垂钓回寄赠】鱼玄机
无限荷香染暑衣，阮郎何处弄船归。
自惭不及鸳鸯侣，犹得双双近钓矶。

   卷804_30 【访赵炼师不遇】鱼玄机
何处同仙侣，青衣独在家。暖炉留煮药，邻院为煎茶。
画壁灯光暗，幡竿日影斜。殷勤重回首，墙外数枝花。

   卷804_48 【折杨柳】鱼玄机
朝朝送别泣花钿，折尽春风杨柳烟。
愿得西山无树木，免教人作泪悬悬。

   卷805_16 【春闺怨】李冶
百尺井栏上，数株桃已红。念君辽海北，抛妾宋家东。

   卷808_22 【爱妾换马】法宣
朱鬣饰金镳，红妆束素腰。似云来躞蹀，如雪去飘飖。
桃花含浅汗，柳叶带馀娇。骋光将独立，双绝不俱标。

   卷808_24 【听独杵捣衣】慧偘
非是无人助，意欲自鸣砧。向月怜孤影，承风送迥音。
疑捣双丝练，似奏一弦琴。令君闻独杵，知妾有专心。

   卷808_34 【书遗文后】僧凤
苦哉黑闇女，乐矣功德天。智者俱不受，愚夫纳二边。
我奉能仁教，归依弥勒前。愿阐摩诃衍，成就那罗延。

   卷808_37 【赠王仙柯】中寤
瞻思不及望仙兄，早晚升霞入太清。手种一株松未老，
炉烧九转药新成。心中已得黄庭术，头上应无白发生。
异日却归华表语，待教凡俗普闻名。

   卷808_47 【画松】景云
画松一似真松树，且待寻思记得无。
曾在天台山上见，石桥南畔第三株。

   卷809_8 【江行寄张舍人】灵一
客程终日风尘苦，蓬转还家未有期。林色晓分残雪后，
角声寒奏落帆时。月高星使东看远，云破霜鸿北度迟。
流荡此心难共说，千峰澄霁隔琼枝。

   卷809_10 【安公】灵一
弥天称圣哲，象法初繄赖。弘道识行藏，匡时知进退。
秦王轻与举，习生重酬对。学文古篆中，义显心经内。
法服应华夏，金言流海岱。西方浮云间，更陪龙华会。

   卷809_22 【送范律师往果州】灵一
终南千古后，独尔继卿名。离障非今日，修因是几生。
乱峰寒影暮，深涧野流清。远客归心苦，难为此别情。

   卷809_41 【与元居士青山潭饮茶】灵一
野泉烟火白云间，坐饮香茶爱此山。
岩下维舟不忍去，青溪流水暮潺潺。

   卷809_43 【句】灵一
滤泉侵月起，扫径避虫行。（《丹铅录》）

   卷810_2 【归湖南作】灵澈
山边水边待月明，暂向人间借路行。
如今还向山边去，只有湖水无行路。

   卷810_7 【天姥岑望天台山】灵澈
天台众峰外，华顶当寒空。有时半不见，崔嵬在云中。

   卷810_12 【东林寺酬韦丹刺史】灵澈
年老心闲无外事，麻衣草座亦容身。
相逢尽道休官好，林下何曾见一人。

   卷810_18 【湘夫人祠】大易
灵祠古木合，波扬大江濆。未□湘南雨，知为何处云。
苔痕涩珠履，草色妒罗裙。妙鼓彤云瑟，羁臣不可闻。

   卷810_21 【送清江上人】法照
越人僧体古，清虑洗尘劳。一国诗名远，多生律行高。
见山援葛藟，避世著方袍。早晚云门去，侬应逐尔曹。

   卷810_23 【游元象泊】释泚
空水潮色净，澹然湖上心。舳舻轻且进，汀洲如可寻。
秋风洄溯险，落日波涛深。寂寞武陵去，中流方至今。

   卷811_3 【访云母山僧】护国
森然古岩里，净行一番僧。松下滤寒水，佛前挑夜灯。
莲花国土异，贝叶梵书能。想到空王境，无心问爱憎。

   卷813_8 【送李少府之任临邛】无可
邛南方作尉，调补一何卑。发论唯公干，承家乃帝枝。
山长风袅栈，江荫石和澌。旧井王孙宅，还寻独有期。

   卷813_14 【送僧归中条（一作送觉法师往中条旧隐）】无可
夜叶动飘飘，寒来话数宵。卷经归鸟外，转雪过山椒。
旧长松杉大，难行水石遥。元戎宗内学，应就白云招。

   卷813_17 【寄青龙寺原上人（一作冬日寄僧友）】无可
敛屦入寒竹，安禅过漏声。高杉残子落，深井冻痕生。
罢磬风枝动，悬灯雪屋明。何当招我宿，乘月上方行。

   卷813_19 【新年】无可
燃灯朝复夕，渐作长年身。紫阁未归日，青门又见春。
掩关寒过尽，开定草生新。自有林中趣，谁惊岁去频。

   卷813_41 【经贞女祠】无可
朝赛暮还祈，开唐复历隋。精诚山雨至，岁月庙松衰。
窥穴龙潭黑，过门鸟道危。不同巫峡女，来往楚王祠。

   卷813_49 【送喻凫及第归阳羡】无可
姓字载科名，无过子最荣。宗中初及第，江上觐难兄。
月向波涛没，茶连洞壑生。石桥高思在，且为看东坑。

   卷813_52 【寄姚谏议】无可
鸣鞭静路尘，籍籍谏垣臣。函疏辞专密，炉香立独亲。
箧多临水作，窗宿卧云人。危坐开寒纸，灯前起草频。

   卷813_53 【大理正任二十和江淹拟古诗二十章寄示】无可
不啻回青眼，应疑似碧云。古风真往哲，雅道滥朝闻。
活狱威豪右，销时赖典坟。如何经济意，未克致吾君。

   卷814_4 【春日送丽处士归龙山】无可
爱弟直霜台，家山羡独回。出门时返顾，何日更西来。
柳亦临关发，花应到越开。渔舟谁伴上，依旧恣沿洄。

   卷815_4 【妙喜寺高房期灵澈上人不至，重招之一首】皎然
晨起峰顶心，怀人望空碧。扫雪开寺门，洒水净僧席。
言笑形外阻，风仪想中觌。驰心惊叶动，倾耳闻泉滴。
岂虑咆虎逢，乍疑崩湍隔。前期或不顾，知尔隳常格。
如今谁山下，秋霖步淅沥。吾亦聊自得，行禅荷轻策。
松声畅幽情，山意导遐迹。举目无世人，题诗足奇石。
贫山何所有，特此邀来客。

   卷815_6 【答黎士曹黎生前适越后之楚】皎然
楚木纷如麻，高松自孤直。愿得苦寒枝，与君比颜色。
故乡眇天末，羁旅沧江隅。委质在忠信，苦心无变渝。
何繇表名义，赠君金辘轳。何以美知才，投我悬黎珠。
遽为千里别，南风思越绝。爱君随海鸥，倚棹宿沙月。
不栖恶木上，肯蹈巴蛇穴。一上萧然峰，拟踪幽人辙。
晨兴独西望，郢水期溯沿。夜到洞庭月，秋经云梦天。
黎生知吾道，此地不潸然。欲寄楚人住，学拏渔子船。
奈何北风至，搅我窗中弦。游子动归思，江蓠亦绵绵。
箧中封禅书，欲献无由缘。岂乏晨风翼，翻飞到日边。

   卷815_18 【酬乌程杨明府华雨后小亭对月见呈】皎然
夜凉喜无讼，霁色摇闲情。暑退不因雨，陶家风自清。
凝弦停片景，发咏静秋声。何事禅中隐，诗题忽记名。

   卷815_36 【送许丞还洛阳】皎然
剡茗情来亦好斟，空门一别肯沾襟。
悲风不动罢瑶轸，忘却洛阳归客心。

   卷815_39 【赠乌程李明府伯宜、沈兵曹仲昌】皎然
水国苦凋瘵，东皋岂遗黍。云阴无尽时，日出常带雨。
昨夜西溪涨，扁舟入檐庑。野人同鸟巢，暴客若蜂聚。
岁晏无斗粟，寄身欲何所。空羡鸾鹤姿，翩翩自轻举。

   卷815_62 【酬秦山人出山见呈】皎然
手携酒榼共书帏，回语长松我即归。
若是出山机已息，岭云何事背君飞。

   卷816_2 【答裴济从事】皎然
迟迟云鹤意，奋翅知有期。三秉纲纪局，累登清白资。
应怀青塘居，蕙草没前墀。旧月照秋水，废田留故陂。
至今高风在，为君吹桂枝。昨逢洞庭客，果得故人诗。
何异王内史，来招道林师。欲携山侣出，难与白云辞。

   卷816_12 【访朱放山人】皎然
野人未相识，何处异乡隔。昨逢云阳信，教向云阳觅。
空闻天上风，飘飖不可觌。应非矍铄翁，或是沧浪客。
早晚从我游，共携春山策。

   卷816_24 【题山壁示道维上人】皎然
独居何意足，山色在前门。身野长无事，心冥自不言。
闲行数乱竹，静坐照清源。物外从知少，禅徒不耐烦。

   卷816_49 【酬秦系山人戏赠】皎然
正论禅寂忽狂歌，莫是尘心颠倒多。
白足行花曾不染，黄囊贮酒欲如何。

   卷816_57 【感兴赠乌程李明府伯宜兼简诸秀才】皎然
门前岘山近，无路可登陟。徒爱岘山高，仰之常叹息。
不如松与桂，生在重岩侧。

   卷817_2 【奉陪陆使君长源、裴端公枢春游东西武丘寺】皎然
云水夹双刹，遥疑涌平陂。入门见藏山，元化何由窥。
曳组探诡怪，停骢访幽奇。情高气为爽，德暖春亦随。
瑶草自的皪，蕙楼争蔽亏。金精落坏陵，剑彩沈古池。
一览匝天界，中峰步未移。应嘉生公石，列坐援松枝。

   卷817_9 【奉和陆使君长源水堂纳凉效曹刘体】皎然
柳家陶暑亭，意远不可齐。烦襟荡朱弦，高步援绿荑。
爱公满亭客，来是清风携。滢渟前溪上，旷望古郡西。
六月正中伏，水轩气常凄。野香袭荷芰，道性亲凫鹥。
禅子顾惠休，逸民重刘黎。乃知高世量，不以出处暌。

   卷817_12 【伏日就汤评事衡湖上避暑】皎然
大火方燥石，停云昼亦收。将从赏心侣，寸景难远游。
拥几苦炎伏，出门望汀洲。回溪照轩宇，广陌临梧楸。
释闷命雅瑟，放情思乱流。更持无生论，可以清烦忧。

   卷817_24 【经仙人渚即沈山下古人沈义白日升仙处】皎然
日月人间短，何时此得仙。古山春已尽，遗渚事空传。
不见腾云驾，徒临洗药泉。如今成逝水，翻使恨流年。

   卷817_36 【冬至日陪裴端公使君清水堂集】皎然
亚岁崇佳宴，华轩照渌波。渚芳迎气早，山翠向晴多。
推往知时训，书祥辨政和。从公惜日短，留赏夜如何。

   卷817_53 【寒食日同陆处士行报德寺，宿解公房】皎然
古寺章陵下，潜公住几年。安心生软草，灌顶引春泉。
寂寂传灯地，寥寥禁火天。世间多暗室，白日为谁悬。

   卷817_57 【寻天目徐君】皎然
常见仙翁变姓名，岂知松子号初平。逢人不道往来处，
卖药还将鸡犬行。独鹤天边俱得性，浮云世上共无情。
三花落地君犹在，笑抚安期昨日生。

   卷818_5 【酬元主簿子球别赠】皎然
故人方远适，访我陈别情。此夜偶禅室，一言了无生。
览君缄中宝，如搴清玉瑛。胡为蕴高价，岁晚徒营营。
辞秩贫且病，何人见艰贞。出无黄金橐，空歌白苎行。
威迟策驽马，独望故关树。渺渺千里心，春风起中路。
近闻新拜命，鸾凤犹栖棘。劝君寄一枝，且养冥冥翼。
甘泉多竹花，明年待君食。

   卷818_9 【送张彝归长沙】皎然
早闻凌云彩，谓在鸳鹭俦。华发始相遇，沧江仍旅游。
策名忘苟进，澹虑轻所求。常服远游诫，缅怀经世谋。
片帆背风渚，万里还湘洲。别望荆云积，归心汉水流。
兰苕行采采，桂棹思悠悠。宿昔无机者，为君动离忧。

   卷818_14 【奉送陆中丞长源诏征入朝】皎然
诏下酂侯幕，征贤宠上勋。才当持汉典，道可致尧君。
藩牧今荣饯，诗流此盛文。水从吴渚别，树向楚门分。
宿寺期嘉月，看山识故云。归心复何奈，怊怅在江濆。

   卷818_25 【送沈居士还太原】皎然
辞官因世难，家族盛南朝。名重郊居赋，才高独酌谣。
浪花飘一叶，峰色向三条。高逸虽成性，弓旌肯忘招。

   卷818_34 【送李丞使宣州】皎然
结驷何翩翩，落叶暗寒渚。梦里春谷泉，愁中洞庭雨。
聊持剡山茗，以代宜城醑。

   卷818_39 【送辨聪上人还广陵】皎然
莫学休公学远公，了心须与我心同。
隋家古柳数株在，看取人间万事空。

   卷818_45 【同李司直题武丘寺兼留诸公与陆羽之无锡】皎然
陵寝成香阜，禅枝出白杨。剑池留故事，月树即他方。
应世缘须别，栖心趣不忘。还将陆居士，晨发泛归航。

   卷818_50 【同颜使君清明日游，因送萧主簿】皎然
谁知赏嘉节，别意忽相和。暮色汀洲遍，春情杨柳多。
高城恋旌旆，极浦宿风波。惆怅支山月，今宵不再过。

   卷818_58 【送王居士游越】皎然
野性配云泉，诗情属风景。爱作烂熳游，闲寻东路永。
何山最好望，须上萧然岭。

   卷818_61 【送大宝上人归楚山】皎然
厌上乌桥送别频，湖光烂熳望行人****将夜舸陪嘉月，
肯住空林伴老身。独鹤翩翻飞不定，归云萧散会无因。
从何得道怀惆怅，莫是人间屡见春。

   卷818_64 【康造录事宅送太祝侄之虔吉访兄弟】皎然
阮咸别曲四座愁，赖是春风不是秋。
漫漫江行访兄弟，猿声几夜宿芦洲。

   卷818_75 【杂兴】皎然
人生分已定，富贵岂妄来。不见海底泥，飞上成尘埃。

   卷819_3 【同袁高使君送李判官使回】皎然
庾公欢此别，路远意犹赊。为出塘边柳，荣归府中花。
驰阳照古堞，遥思凝寒笳。延步下前渚，溯觞流浅沙。
湖光引行色，轻舸傍残霞。

   卷819_19 【送薛逢之宣州谒废使（一作谒裴使君）】皎然
六月鹏尽化，鸿飞独冥冥。秋烽家不定，险路客频经。
牛渚何时到，渔船几处停。遥知咏史夜，谢守月中听。

   卷819_38 【送文会上人还富阳】皎然
悠悠渺渺属寒波，故寺思归意若何。
长忆孤洲二三月，春山偏爱富春多。

   卷819_43 【送颜处士还长沙觐省】皎然
西候风信起，三湘孤客心。天寒汉水广，乡远楚云深。
服彩将侍膳，撷芳思满襟。归人忘艰阻，别恨独何任。

   卷819_54 【送王山人游庐山】皎然
千里访灵奇，山资亦相随。叶舟过鹤市，花漏宿龙池。
峰顶应闲散，人间足别离。白云将世事，吾见尔心知。

   卷819_64 【诮士和别】皎然
今日同，明日隔，何事悠悠久为客。君怜溪上去来云，
我羡磷磷水中石。

   卷820_6 【咏史】皎然
田氏门下客，冯公众中贱。一朝市义还，百代名独擅。
始知下客不可轻，能使主人功业成。借问高车与珠履，
何如卑贱一书生。

   卷820_27 【南池杂咏五首·溪云】皎然
舒卷意何穷，萦流复带空。有形不累物，无迹去随风。
莫怪长相逐，飘然与我同。

   卷820_46 【禅诗】皎然
万法出无门，纷纷使智昏。徒称谁氏子，独立天地元。
实际且何有，物先安可存。须知不动念，照出万重源。

   卷820_64 【寓言】皎然
吾道本无我，未曾嫌世人。如今到城市，弥觉此心真。

   卷820_65 【前溪作】皎然
春歌已寂寂，古水自涓涓。徒误时人辈，伤心作逝川。

   卷821_10 【裴端公使君清席，赋得青桂歌送徐长史】皎然
昔年攀桂为留人，今朝攀桂送归客。秋风桃李摇落尽，
为君青青伴松柏。谢公南楼送客还，高歌桂树凌寒山。
应怜独秀空林上，空赏敷华积雪间。昨夜一枝生在月，
婵娟可望不可折。若为天上堪赠行，徒使亭亭照离别。

   卷821_27 【春夜赋得漉水囊歌，送郑明府】皎然
吴缣楚练何白皙，居士持来遗禅客。禅客能裁漉水囊，
不用衣工秉刀尺。先师遗我式无缺，一滤一翻心敢赊。
夕望东峰思漱盥，曨曨斜月悬灯纱。徙倚花前漏初断，
白猿争啸惊禅伴。玉瓶徐泻赏涓涓，溅著莲衣水珠满。
因识仁人为宦情，还如漉水爱苍生。聊歌一曲与君别，
莫忘寒泉见底清。

   卷821_30 【送顾处士歌】皎然
吴门顾子予早闻，风貌真古谁似君。人中黄宪与颜子，
物表孤高将片云。性背时人高且逸，平生好古无俦匹。
醉书在箧称绝伦，神画开厨怕飞出。谢氏檀郎亦可俦，
道情还似我家流。安贫日日读书坐，不见将名干五侯。
知君别业长洲外，欲行秋田循畎浍。门前便取觳觫乘，
腰上还将鹿卢佩。禅子有情非世情，御荈贡馀聊赠行。
满道喧喧遇君别，争窥玉润与冰清。

   卷821_46 【与昂上人两字继合四句初字日】皎然
有一鸟雏，凌寒独宿。若逢云雨，两两相逐。

    卷822_1 【皇太子频赐存问，并索唱和新诗，因有陈谢】广宣
望苑招延后，禅扉访道馀。祗言俟文雅，何意及庸虚。
率性多非学，缘情偶自书。清风闻寺响，白日见心初。
重道逢轩后，崇儒过魏储。青宫列芳梓，玄圃积琼琚。
郑鼠宁容者，齐竽久舍诸。空怀受恩感，含思几踌躇。

   卷823_2 【旅中答喻军事问客情】善生
一自游他国，相逢少故人。纵然为客乐，争似在家贫。
畜恨霜侵鬓，搜诗病入神。若非怜片善，谁肯问风尘。

   卷823_16 【送石秀才】栖白
正是叹羁游，知音拜楚侯。何须辞远道，自可乐扁舟。
倚棹江洲雨，闻猿岛岫秋。谢家山水兴，终日待诗流。

   卷823_21 【送王炼师归嵩岳】栖白
飘然绿毛节，杳去洛城端。隔水见秋岳，兼霜扫石坛。
一溪松色古，半夜鹤声寒。迥与人寰别，劳生不可观。

   卷823_24 【赠识古法师】栖白
重城深寺讲初休，却忆家山访旧游。对月与君相送夜，
闻蛩教我独惊秋。云心杳杳难为别，鹤性萧萧不可留。
遥想孤舟清渭上，飘然帆影起离愁。

   卷823_27 【哭刘得仁】栖白
为爱诗名吟至死，风魂雪魄去难招。
直须桂子落坟上，生得一枝冤始消。

   卷823_41 【谢友人见访留诗】怀楚
轩车谁肯到，泉石自相亲。暮雨凋残寺，秋风怅望人。
庭新一片叶，衣故十年尘。赖有瑶华赠，清吟愈病身。

   卷825_5 【哭贾岛】可止
燕生松雪地，蜀死葬山根。诗僻降今古，官卑误子孙。
冢栏寒月色，人哭苦吟魂。墓雨滴碑字，年年添藓痕。

   卷825_9 【送婆罗门僧】可止
雪岭金河独向东，吴山楚泽意无穷。
如今白首乡心尽，万里归程在梦中。

   卷825_13 【酬沈先辈卷】归仁
一百八十首，清泠韵可敲。任从人不爱，终是我难抛。
桂魄吟来满，蒲团坐得凹。先生声价在，寰宇几人抄。

   卷825_36 【古镜】若虚
轩后红炉独铸成，藓痕磨落月轮呈。万般物象皆能鉴，
一个人心不可明。匣内乍开鸾凤活，台前高挂鬼神惊。
百年肝胆堪将比，只怕看频素发生。

    卷826_1 【善哉行（伤古曲无知音）】贯休
有美一人兮，婉如青扬。识曲别音兮，令姿煌煌。
绣袂捧琴兮，登君子堂。如彼萱草兮，使我忧忘。
欲赠之以紫玉尺，白银铛。久不见之兮，湘水茫茫。

   卷826_3 【阳春曲（江东广明初作）】贯休
为口莫学阮嗣宗，不言是非非至公。为手须似朱云辈，
折槛英风至今在。男儿结发事君亲，须斅前贤多慷慨。
历数雍熙房与杜，魏公姚公宋开府。尽向天上仙宫闲处坐，
何不却辞上帝下下土，忍见苍生苦苦苦。

   卷826_8 【蒿里】贯休
兔不迟，乌更急，但恐穆王八骏，著鞭不及。所以蒿里，
坟出蕺蕺。气凌云天，龙腾凤集。尽为风消土吃，
狐掇蚁拾。黄金不啼玉不泣，白杨骚屑，乱风愁月。
折碑石人，莽秽榛没。牛羊窸窣，时见牧童儿，弄枯骨。

   卷826_10 【杞梁妻】贯休
秦之无道兮四海枯，筑长城兮遮北胡。筑人筑土一万里，
杞梁贞妇啼呜呜。上无父兮中无夫，下无子兮孤复孤。
一号城崩塞色苦，再号杞梁骨出土。疲魂饥魄相逐归，
陌上少年莫相非。

   卷826_21 【酷吏词】贯休
霰雨灂灂，风吼如劚。有叟有叟，暮投我宿。吁叹自语，
云太守酷。如何如何，掠脂斡肉。吴姬唱一曲，
等闲破红束。韩娥唱一曲，锦段鲜照屋。宁知一曲两曲歌，
曾使千人万人哭。不惟哭，亦白其头，饥其族。
所以祥风不来，和气不复。蝗乎蠈乎，东西南北。

   卷826_24 【拟齐梁酬所知见赠二首】贯休
静只焚香坐，咏怀悲岁阑。佳人忽有赠，满手红琅玕。
不独耀肌魄，将行为羽翰。酬如上青天，风雪空漫漫。
美如仙鼎金，清如纤手琴。孙登啸一声，缥缈不可寻。
但觉神洋洋，如入三昧林。释手复在手，古意深复深。
惭无英琼瑶，何以酬知音。

   卷826_26 【村行遇猎】贯休
猎师纷纷走榛莽，女亦相随把弓矢。南北东西尽杀心，
断烧残云在围里。鹘拂荒田兔成血，竿打黄茅雉惊起。
伤嗟个辈亦是人，一生将此关身己。我闻天地之大德曰生，
又闻万事皆天意，何遣此人又如此。犹更愿天公一丈雪，
深山麋鹿尽冻死。

   卷826_30 【苦热寄赤松道者】贯休
天云如烧人如炙，天地炉中更何适。蝉喘雷干冰井融，
些子清风有何益。守羊真人聃之役，高吟招隐倚碧壁。
紫气红烟鲜的的，涧茗园瓜麹尘色，骄冷奢凉合相忆。

   卷828_26 【春野作五首】贯休
闲步浅青平绿，流水征车自逐。
谁家挟弹少年，拟打红衣啄木。
山花雨打尽，满地如烂锦。远寻鹧鸪雏，拾得一团蕈。
大牛苦耕田，乳犊望似泣。万事皆天意，绿草头蕺蕺。
斜阳射破冢，髑髅半出地。不知谁氏子，独自作意气。
牛儿小，牛女少，抛牛沙上斗百草。鉏陇老人又太老，
薄烟漠漠覆桑枣，戴嵩醉后取次扫。

   卷828_28 【道情偈】贯休
草木亦有性，与我将不别。我若似草木，成道无时节。
世人不会道，向道却嗔道。伤嗟此辈人，宝山不得宝。

   卷829_7 【读《杜工部集》二首】贯休
造化拾无遗，唯应杜甫诗。岂非玄域橐，夺得古人旗。
日月精华薄，山川气概卑。古今吟不尽，惆怅不同时。
甫也道亦丧，孤身出蜀城。彩毫终不撅，白雪更能轻。
命薄相如命，名齐李白名。不知耒阳令，何以葬先生。

   卷829_17 【寄天台道友】贯休
大是清虚地，高吟到日晡。水声金磬乱，云片玉盘粗。
仙有遗踪在，人还得意无。石碑文不直，壁画色多枯。
冷立千年鹤，闲烧六一炉。松枝垂似物，山势秀难图。
紫府程非远，清溪径不迂。馨香柏上露，皎洁水中珠。
贤圣无他术，圆融只在吾。寄言桐柏子，珍重保之乎。

   卷829_41 【怀周朴、张为】贯休
二子无消息，多应各自耕。巴江思杜甫，漳水忆刘桢。
白发应全白，生涯作么生。寄书多不达，空念重行行。

   卷830_34 【怀钱唐罗隐、章鲁封】贯休
二子依公子，鸡鸣狗盗徒。青云十上苦，白发一茎无。
风涩潮声恶，天寒角韵孤。别离千万里，何以慰荣枯。

   卷830_39 【秋夜吟】贯休
如愚复爱诗，木落即眠迟。思苦香消尽，更深笔尚随。
饥童舂赤黍，繁露洒乌椑。看却龙钟也，归山是底时。

   卷830_51 【送王贞白重试东归】贯休
心苦酬心了，东归谢所知。可怜重试者，如折两三枝。
雨毒逢花少，山多爱马迟。此行三可羡，正值倒戈时。

   卷830_60 【别性空禅师】贯休
积翠迸一瀑，红霞碧雾开。方寻此境去，莫问几时回。
荡桨入檐石，思诗闻早雷。唯师心似我，欲近不然灰。

   卷830_61 【送胡处士】贯休
不名兼不利，相遇海西濆。白字未干发，清时错爱云。
头巾多酒气，竹杖有苔文。久积希颜意，林中又送君。

   卷831_10 【晚春寄吴融、于竞二侍郎】贯休
白头为远客，常忆白云间。只觉老转老，不知闲是闲。
花含宜细雨，室冷是深山。唯有霜台客，依依是往还。

   卷831_34 【送卢舍人朝觐】贯休
膻行无为日，垂衣帝道亨。圣真千载圣，明必万年明。
重德须朝觐，流年不可轻。洪才传出世，清甲得高名。
罕玉藏无映，嵇松画不成。起衔轩后敕，醉别亚夫营。
烧阔荆州熟，霞新岘首晴。重重尧雨露，去去汉公卿。
白发应从白，清贫但更清。梦缘丹陛险，春傍彩衣生。
既握钟繇笔，须调傅说羹。倘因星使出，一望问支铿。

   卷831_38 【送姚洎拾遗自江陵幕赴京】贯休
捧诏动征轮，分飞楚水滨。由来真庙器，多作伏蒲人。
舍鲁知非愿，朝天不话贫。沙头千骑送，岛上一蝉新。
莫使身侵贵，无矜贵逼身。玉阶凝正色，兰苑涨芳尘。
銮辂方离华，车书渐似秦。流年飘倏忽，书札莫因循。
凉雨鸣红叶，非烟闭紫宸。凭将西社意，一说向荀陈。

   卷831_48 【和韦相公话婺州陈事】贯休
昔事堪惆怅，谈玄爱白牛。千场花下醉，一片梦中游。
耕避初平石，烧残沈约楼。无因更重到，且副济川舟。

   卷832_8 【送庐山衲僧】贯休
飞锡下崆gk，清高世少双。冻天方筛雪，别我去何邦。
烧绕赤乌亥，云漫白蚌江。路人争得识，空仰鬓眉庞。

   卷832_12 【送人之岭外】贯休
见说还南去，迢迢有侣无。时危须早转，亲老莫他图。
小店蛇羹黑，空山象粪枯。三闾遗庙在，为我一呜呼。

   卷832_15 【三峡闻猿】贯休
历历数声猿，寥寥渡白烟。应栖多月树，况是下霜天。
万里客危坐，千山境悄然。更深仍不住，使我欲移船。

   卷832_42 【别东林僧】贯休
大士宅里宿，芙蓉龛畔游。自怜□□在，子莫苦相留。
燥叶飘山席，孤云傍茗瓯。裴回不能去，房在好峰头。

   卷832_47 【秋夜作因怀天台道者】贯休
万事何须问，良时即此时。高秋半夜雨，落叶满前池。
静怕龙神识，贫从草木欺。平生无限事，只有道人知。

   卷832_52 【秋晚野居】贯休
僻居人不到，吾道本来孤。山色园中有，诗魔象外无。
霜禾连岛赤，烟草倚桥枯。何必求深隐，门前似画图。

   卷832_54 【湖上作】贯休
我竟胡为者，唠唠但爱吟。身中多病在，湖上住年深。
山溜穿苔壁，风钟度雪林。近来心更苦，谁复是知音。

   卷833_2 【送僧之安南】贯休
安南千万里，师去趣何长。鬓有炎州雪，心为异国香。
退牙山象恶，过海布帆荒。早作归吴计，无忘父母乡。

   卷833_22 【送僧归山】贯休
眼青禅帔赤，气岸出尘埃。霞外终须去，人间作么来。
崖香泉吐乳，坞燥烧□雷。他日终相觅，山门何处开。

   卷833_27 【秋末江上望】贯休
莽莽古江滨，纷纷坠叶频。烟霞谁是主，丘陇自伤神。
吞并宁唯汉，凄凉莫问陈。尽随流水去，寂莫野花春。

   卷833_37 【送衲僧之江西】贯休
索索复索索，无凭却有凭。过溪遭恶雨，乞食得干菱。
只有山相伴，终无事可仍。如逢梅岭旦，向道只宁馨。

   卷833_43 【送僧归翠微】贯休
只衲一个衲，翠微归旧岑。不知何岁月，即得到师心。
径绕千峰细，庵开乱木深。倘然云外老，他日亦相寻。

   卷834_18 【送明觉大师兼寄郑山人】贯休
去去楞伽子，春深道路长。鸟啼青嶂险，花落紫衣香。
此去非馀事，还归内道场。凭师将老倒，一向说荥阳。

   卷834_21 【怀匡山道侣】贯休
常忆将吾友，穿云过瀑西。有碑皆读彻，无处不相携。
柽桂株株湿，猿猱个个啼。等闲成远别，窗月又如珪。

   卷835_2 【蜀王登福感寺塔三首】贯休
天资忠孝佐金轮，香火空王有宿因。此世喜登金骨塔，
前生应是育王身。封疆岁暮笙歌合，襦袴正初锦绣新。
释子沾恩无以报，只擎章句贡平津。
似圣悲增道不穷，忧民忧国契尧聪。两髯有雪丹霄外，
万里无尘一望中。南照微明连莽苍，峨嵋拥秀接崆峒。
林僧岁月知何幸，还似支公见谢公。
步步层层孰可陪，相轮边日照三台。喜欢烝庶皆相逐，
惆怅銮舆尚未回。金铎撼风天乐近，仙花含露瑞烟开。
一年一度常如此，愿见文翁百度来。

   卷835_3 【少监三首】贯休
器琢仙珪美有馀，席珍国宝比难如。衔花乳燕看调瑟，
衣锦佳人侍读书。荀氏门风龙变化，谢家庭树玉扶疏。
即期寰海隆平日，归佐吾皇侍玉除。
益友相随益自强，趋庭问礼日昭彰。袍新宫锦千人目，
马骏桃花一巷香。偏爱曾颜终必及，或如韩白亦无妨。
八龙三虎森如也，万古千秋瑞圣唐。
具体而微太少年，凤毛五色带非烟。倚天长剑看无敌，
绕树号猿已应弦。接士开襟清圣熟，分题得句落花前。
即应出将传家法，圣泽恩波浩浩然。

   卷835_24 【陈情献蜀皇帝】贯休
河北江东处处灾，唯闻全蜀勿尘埃。一瓶一钵垂垂老，
千水千山得得来，奈菀幽栖多胜景，巴歈陈贡愧非才。
自惭林薮龙钟者，亦得亲登郭隗台。

   卷835_34 【春游灵泉寺】贯休
水蹴危梁翠拥沙，钟声微径入深花。嘴红涧鸟啼芳草，
头白山僧自扞茶。松色摧残遭贼火，水声幽咽落人家。
因寻古迹空惆怅，满袖香风白日斜。

   卷836_4 【遇道者】贯休
鹤骨松筋风貌殊，不言名姓绝荣枯。寻常藜杖九衢里，
莫是商山一皓无。身带烟霞游汗漫，药兼神鬼在葫芦。
只应张果支公辈，时复相逢醉海隅。

   卷836_7 【赠轩辕先生】贯休
曾亲文景上金銮，语共容城语一般。久向红霞居不出，
若非清世见应难。满炉药熟分仙尽，几局棋终看海干。
略问先生真甲子，只言弟子是刘安。

   卷836_15 【上缙云段使君】贯休
清畏人知人尽知，缙云三载得宣尼。活民刀尺虽无象，
出世文章岂有师。术气芝香粘瓮榼，云痕翠点满旌旗。
今朝暂到金台上，颇觉心如太古时。

   卷836_16 【春末兰溪道中作】贯休
山花零落红与绯，汀烟濛茸江水肥。人担犁锄细雨歇，
路入桑柘斜阳微。深喜东州云寇去，不知西狩几时归。
清平时节何时是，转觉人心与道违。

   卷836_24 【避地毗陵，寒月上孙徽使君兼寄东阳王使君三首】贯休
一到毗陵心更劳，冷吟闲步拥云袍。岂缘思妙尘埃少，
自是风清物态高。野色疏黄连楚甸，故山奇碧隔河桥。
终须愚谷中安致，不是人间好羽毛。
常忆双溪八咏前，讲诗论道接清贤。文欺白凤真难及，
药撚红蕖岂偶然。花湿瑞烟粘玉磬，帘垂幽鸟啄苔钱。
自怜不是悠悠者，吟嚼真风二十年。
□雷车雨滴阶声，寂寞焚香独闭扃。锦绣文章无路达，
袴襦歌咏隔墙听。松声冷浸茶轩碧，苔点狂吞纳线青。
唯有孤高江太守，不忘病客在禅灵。

   卷836_28 【风琴】贯休
至境心为造化功，一枝青竹四弦风。
寥寥双耳更深后，如在缑山明月中。

   卷837_7 【陪冯使君游六首·锦沙墩】贯休
临水登山兴自奇，锦沙墩上最多时。虽云发白孤峰好，
其奈名清圣主知。草媚莲塘资逸步，云生松壑有新诗。
翛然别是神仙趣，岂羡东山妓乐随。

   卷837_10 【贺雨上王使君二首】贯休
一片丹心合万灵，应时甘雨带龙腥。驱尘煞烧连穷□，
□电冲霓满窅冥。处处已知仓廪溢，家家皆歇管弦听。
应须蚤勒南山石，黄霸清风满内庭。
由来天赞德唯馨，朋祷心期事尽行。玄妙久闻谈佛母，
感通今日见神明。破除秋热飘萧尽，还似春时散漫倾。
他日为霖亦如此，诸生无不沐经营。

   卷837_15 【游金华山禅院】贯休
兹地曾栖菩萨僧，旃檀楼殿瀑崩腾。因知境胜终难到，
问著人来悉不曾。斜谷暗藏千载雪，薄岚常翳一龛灯。
多惭不及当时海，又下嵯峨一万层。

   卷837_18 【古剑池】贯休
秋水莲花三四枝，我来慷慨步迟迟。
不决浮云斩邪佞，真成龙去拟何为。

   卷837_28 【将入匡山宿韩判官宅】贯休
一宿兰堂接上才，白雪归去几裴回。黛青峰朵孤吟后，
雪白猿儿必寄来。帘卷茶烟萦堕叶，月明棋子落深苔。
明朝江上空回首，始觉清风不可陪。

   卷837_31 【寄匡山大愿和尚】贯休
一听玄音下竹亭，却思窗雪与囊萤。只将清净酬恩德，
敢信文章有性灵。梦历山床闻鹤语，吟思海月上沙汀。
不堪回首沧江上，万仞庐峰在杳冥。

   卷837_38 【赠雷卿张明府】贯休
任官征战后，度日寄闲身。封卷还高客，飞书问野人。
废田教种谷，生路遣寻薪。若起柴桑兴，无先漉酒巾。

   卷838_2 【寄镜湖方干处士（一作寄方干处士鉴湖旧居）】齐己
贺监旧山川，空来近百年。闻君与琴鹤，终日在渔船。
岛露深秋石，湖澄半夜天。云门几回去，题遍好林泉。

   卷838_4 【赠仰上人】齐己
避地依真境，安闲似旧溪。干戈百里外，泉石乱峰西。
草瑞香难歇，松灵盖尽低。寻应报休马，瓶锡向南携。

   卷838_5 【夜坐】齐己
百虫声里坐，夜色共冥冥。远忆诸峰顶，曾栖此性灵。
月华澄有象，诗思在无形。彻曙都忘寝，虚窗日照经。

   卷838_47 【丙寅岁寄潘归仁】齐己
九土尽荒墟，干戈杀害馀。更须忧去国，未可守贫居。
康泰终来在，编联莫破除。他年遇知己，无耻报襜褕。

   卷838_49 【杨花】齐己
暖景照悠悠，遮空势渐稠。乍如飞雪远，未似落花休。
万带都门外，千株渭水头。纷纭知近夏，销歇恐成秋。
软著朝簪去，狂随别骑游。旆冲离馆驿，莺扑绕宫楼。
江国晴愁对，池塘晚见浮。虚窗萦笔雅，深院藉苔幽。
静堕王孙酒，繁黏客子裘。咏吟何洁白，根本属风流。
向日还轻举，因风更自由。不堪思汴岸，千里到扬州。

   卷838_63 【残春】齐己
三月看无也，芳时此可嗟。园林欲向夕，风雨更吹花。
影乱冲人蝶，声繁绕堑蛙。那堪傍杨柳，飞絮满邻家。

   卷838_3 【谢兴公上人寄山水簇子】齐己
半幅古潺颜，看来心意闲。何须寻鸟道，即此出人间。
巘暮疑啼狖，松深认掩关。知君远相惠，免我忆归山。

   卷839_19 【题终南山隐者室】齐己
终南山北面，直下是长安。自扫青苔室，闲欹白石看。
风吹窗树老，日晒窦云干。时向圭峰宿，僧房瀑布寒。

   卷839_42 【过西塞山】齐己
空江平野流，风岛苇飕飕。残日衔西塞，孤帆向北洲。
边鸿渡汉口，楚树出吴头。终入高云里，身依片石休。

   卷839_52 【送人赴举】齐己
分有争忘得，时来须出山。白云终许在，清世莫空还。
驿树秋声健，行衣雨点斑。明年从月里，满握度春关。

   卷839_63 【酬岳阳李主簿卷】齐己
把卷思高兴，潇湘阔浸门。无云生翠浪，有月动清魂。
倚槛应穷底，凝情合到源。为君吟所寄，难甚至忘筌。

   卷839_67 【还黄平素秀才卷】齐己
求己甚忘筌，得之经浑然。僻能离诡差，清不尚妖妍。
冷澹闻姚监，精奇见浪仙。如君好风格，自可继前贤。

   卷839_73 【酬元员外见寄八韵】齐己
旧隐梦牵仍，归心只似蒸。远青怜岛峭，轻白爱云腾。
艳冶丛翻蝶，腥膻地聚蝇。雨声连洒竹，诗兴继填膺。
访戴情弥切，依刘力不胜。众人忘苦苦，独自愧兢兢。
处世无他望，流年有病僧。时惭大雅客，遗韵许相承。

   卷840_21 【荆门寄怀章供奉兼呈幕中知己】齐己
紫衣居贵上，青衲老关中。事佛门相似，朝天路不同。
神凝无恶梦，诗澹老真风。闻道知音在，官高信莫通。

   卷840_26 【谢人墨】齐己
珍重岁寒烟，携来路几千。只应真典诰，消得苦磨研。
正色浮端砚，精光动蜀笺。因君强濡染，舍此即忘筌。

   卷840_77 【览清尚卷】齐己
李洞僻相似，得诗先示师。鬼神迷去处，风日背吟时。
格已搜清竭，名还着紫卑。从容味高作，翻为古人疑。

   卷841_24 【夏日雨中寄幕中知己】齐己
北风吹夏雨，和竹亚南轩。豆枕欹凉冷，莲峰入梦魂。
窗多斜迸湿，庭遍瀑流痕。清兴知无限，晴来示一言。

   卷841_30 【答友生山居寄示】齐己
嘉遁有新吟，因僧寄竹林。静思来鸟外，闲味绕松阴。
兵寇凭凌甚，溪山几许深。休为反招隐，携取一相寻。

   卷841_38 【荆门病中寄怀贯微上人】齐己
我衰君亦老，相忆更何言。除泥安禅力，难医必死根。
梅寒争雪彩，日冷让冰痕。早晚东归去，同寻入石门。

   卷841_54 【谢重缘旧山水障子】齐己
敢望重缘饰，微茫洞壑春。坐看终未是，归卧始应真。
已觉心中朽，犹怜四面新。不因公子鉴，零落几成尘。

   卷841_65 【酬元员外】齐己
清洛碧嵩根，寒流白照门。园林经难别，桃李几株存。
衰老江南日，凄凉海上村。闲来晒朱绂，泪滴旧朝恩。

   卷841_74 【春居寄友生】齐己
莎径荒芜甚，君应共此情。江村雷雨发，竹屋梦魂惊。
社过多来燕，花繁渐老莺。相思意何切，新作未曾评。

   卷841_75 【寄答武陵幕中何支使二首】齐己
十万雄军幕，三千上客才。何当谈笑外，远慰寂寥来。
骚雅锵金掷，风流醉玉颓。争知江雪寺，老病向寒灰。
南州无百战，北地有长征。闲杀何从事，伤哉苏子卿。
江楼联雪句，野寺看春耕。门外沧浪水，风波杂雨声。

   卷842_8 【谢王先辈昆弟游湘中回各见示新诗】齐己
潇湘多胜异，宗社久裴回。兄弟同游去，幽奇尽采来。
只应求妙唱，何以示寒灰。上国携归后，唯呈不世才。

   卷842_22 【清夜作】齐己
不惜白日短，乍容清夜长。坐闻风露滴，吟觉骨毛凉。
兴寝无诸病，空闲有一床。天明振衣起，苔砌落花香。

   卷843_4 【寄怀西蟾师弟】齐己
万里八九月，一身西北风。自从相示后，长记在吟中。
见说南游远，堪怀我姓同。江边忽得信，回到岳门东。

   卷843_5 【扑满子】齐己
只爱满我腹，争如满害身。到头须扑破，却散与他人。

   卷843_14 【舟中晚望祝融峰】齐己
天际卓寒青，舟中望晚晴。十年关梦寐，此日向峥嵘。
巨石凌空黑，飞泉照夜明。终当蹑孤顶，坐看白云生。

   卷843_24 【古寺老松】齐己
百岁禅师说，先师指此松。小年行道绕，早见偃枝重。
月槛移孤影，秋亭卓一峰。终当因夜电，拏攫从云龙。

   卷843_30 【读贾岛集】齐己
遗篇三百首，首首是遗冤。知到千年外，更逢何者论。
离秦空得罪，入蜀但听猿。还似长沙祖，唯馀赋鵩言。

   卷843_37 【书李秀才壁】齐己
干戈阻上日，南国寄贫居。旧里荒应尽，新年病未除。
窗风连岛树，门径接邻蔬。我有闲来约，相看雪满株。

   卷843_43 【早梅】齐己
万木冻欲折，孤根暖独回。前村深雪里，昨夜一枝开。
风递幽香去，禽窥素艳来。明年如应律，先发映春台。

   卷843_51 【闭门】齐己
外事休关念，灰心独闭门。无人来问我，白日又黄昏。
灯集飞蛾影，窗销迸雪痕。中心自明了，一句祖师言。

   卷843_54 【自题】齐己
禅外求诗妙，年来鬓已秋。未尝将一字，容易谒诸侯。
挂梦山皆远，题名石尽幽。敢言梁太子，傍采碧云流。

    卷844_1 【题东林十八贤真堂】齐己
白藕花前旧影堂，刘雷风骨画龙章。共轻天子诸侯贵，
同爱吾师一法长。陶令醉多招不得，谢公心乱入无方。
何人到此思高躅，岚点苔痕满粉墙。

   卷844_6 【送泰禅师归南岳】齐己
石龛闲锁白猿边，归去程途半在船。林簇晓霜离水寺，
路穿新烧入山泉。已寻岚壁临空尽，却看星辰向地悬。
有兴寄题红叶上，不妨收拾别为编。

   卷844_9 【题赠湘西龙安寺利禅师】齐己
头白已无行脚念，自开荒寺住烟萝。门前路到潇湘尽，
石上云归岳麓多。南祖衣盂曾礼谒，东林泉月旧经过。
闲来松外看城郭，一片红尘隔逝波。

   卷844_11 【谢人寄新诗集】齐己
所闻新事即戈矛，欲去终疑是暗投。远客寄言还有在，
此门将谓总无休。千篇著述诚难得，一字知音不易求。
时入思量向何处，月圆孤凭水边楼。

   卷844_53 【谢王詹事垂访】齐己
鸟外孤峰未得归，人间触类是无机。方悲鹿轸栖江寺，
忽讶轺车降竹扉。王泽乍闻谭涣汗，国风那得话玄微。
应惊老病炎天里，枯骨肩横一衲衣。

   卷844_55 【和李书记】齐己
繁极全分青帝功，开时独占上春风。吴姬舞雪非真艳，
汉后题诗是怨红。远蝶恋香抛别苑，野莺衔得出深宫。
君看万态当筵处，羞杀蔷薇点碎丛。

   卷844_56 【谢孙郎中寄示】齐己
一念禅馀味国风，早因持论偶名公。久伤琴丧人亡后，
忽有云和雪唱同。绳琢静闻罤象外，是非闲见寂寥中。
时来日往缘真趣，不觉秋江度塞鸿。

   卷844_60 【夏日寓居寄友人】齐己
北游兵阻复南还，因寄荆州病掩关。日月坐销江上寺，
清凉魂断剡中山。披缁影迹堪藏拙，出世身心合向闲。
多谢扶风大君子，相思时到寂寥间。

   卷844_63 【荆门病中寄怀乡人欧阳侍郎彬】齐己
谁会荆州一老夫，梦劳神役忆匡庐。碧云雁影纷纷去，
黄叶蟾声渐渐无。口淡莫分餐气味，身羸但觉病肌肤。
可怜馔玉烧兰者，肯慰寒偎雪夜炉。

   卷844_77 【酬尚颜上人】齐己
紫绶苍髭百岁侵，绿苔芳草绕阶深。不妨好鸟喧高卧，
切忌闲人聒正吟。鲁鼎寂寥休辨口，劫灰销变莫宣心。
还怜我有冥搜癖，时把新诗过竹寻。

   卷845_10 【题梁贤巽公房】齐己
吴王庙侧有高房，帘影南轩日正长。吹苑野风桃叶碧，
压畦春露菜花黄。悬灯向后惟冥默，凭案前头即渺茫。
知有虎溪归梦切，寺门松折社僧亡。

   卷845_20 【送略禅者归南岳】齐己
林下钟残又拂衣，锡声还独向南飞。千峰冷截冥鸿处，
一径险通禅客归。青石上行苔片片，古杉边宿雨霏霏。
劳生有愿应回首，忍著无心与物违。

   卷845_28 【静坐】齐己
绳床欹坐任崩颓，双眼醒醒闭复开。日月更无闲里过，
风骚时有静中来。天真自得生难舍，世幻谁惊死不回。
何处堪投此踪迹，水边晴去上高台。

   卷845_32 【感时】齐己
忽忽枕前蝴蝶梦，悠悠觉后利名尘。无穷今日明朝事，
有限生来死去人。终与狐狸为窟穴，谩师龟鹤养精神。
可怜颜子能消息，虚室坐忘心最真。

   卷845_38 【寄吴国知旧】齐己
淮甸当年忆旅游，衲衣棕笠外何求。城中古巷寻诗客，
桥上残阳背酒楼。晴色水云天合影，晚声名利市争头。
可怜王化融融里，惆怅无僧似惠休。

   卷845_44 【谢人惠端溪砚】齐己
端人凿断碧溪浔，善价争教惜万金。砻琢已曾经敏手，
研磨终见透坚心。安排得主难移动，含贮随时任浅深。
保重更求装钿匣，闲将濡染寄知音。

   卷845_45 【送吴先辈赴京】齐己
烟霄已遂明经第，江汉重来问苦吟。托兴偶凭风月远，
忘机终在寂寥深。千篇未听常徒口，一字须防作者心。
此日与君聊话别，老身难约更相寻。

   卷845_47 【荆门暮冬与节公话别】齐己
漳河湘岸柳关头，离别相逢四十秋。我忆黄梅梦南国，
君怀明主去东周。几程霜雪经残腊，何处封疆过旧游。
好及春风承帝泽，莫忘衰朽卧林丘。

   卷845_69 【看云】齐己
何峰触石湿苔钱，便逐高风离瀑泉。深处卧来真隐逸，
上头行去是神仙。千寻有影沧江底，万里无踪碧落边。
长忆旧山青壁里，绕庵闲伴老僧禅。

    卷846_1 【春寄尚颜】齐己
含桃花谢杏花开，杜宇新啼燕子来。好事可能无分得，
名山长似有人催。檐声未断前旬雨，电影还连后夜雷。
心迹共师争几许，似人嫌处自迟回。

   卷846_2 【寄梁先辈】齐己
慈恩塔下曲江边，别后多应梦到仙。时去与谁论此事，
乱来何处觅同年。陈琳笔砚甘前席，甪里烟霞待共眠。
爱惜麻衣好颜色，未教朱紫污天然。

   卷846_12 【荆渚逢禅友】齐己
泽国相逢话一宵，云山偶别隔前朝。社思匡岳无宗炳，
诗忆扬州有鲍昭。晨野黍离春漠漠，水天星粲夜遥遥。
闲吟莫忘传心祖，曾立阶前雪到腰。

   卷846_29 【灯】齐己
幽光耿耿草堂空，窗隔飞蛾恨不通。红烬自凝清夜朵，
赤心长谢碧纱笼。云藏水国城台里，雨闭松门殿塔中。
金屋玉堂开照睡，岂知萤雪有深功。

   卷846_32 【湘中春兴】齐己
雨歇江明苑树干，物妍时泰恣游盘。更无轻翠胜杨柳，
尽觉浓华在牡丹。终日去还抛寂寞，绕池回却凭栏干。
红芳片片由青帝，忍向西园看落残。

   卷846_45 【寄寻萍公】齐己
闻在湓城多寄住，随时谈笑浑尘埃。孤峰恐忆便归去，
浮世要看还下来。万顷野烟春雨断，九条寒浪晚窗开。
虎溪桥上龙潭寺，曾此相寻踏雪回。

   卷846_54 【寄武陵贯微上人二首】齐己
知泛沧浪棹未还，西峰房锁夜潺潺。春陪相府游仙洞，
雪共宾寮对玉山。诗里几添新菡萏，衲痕应换旧斓斑。
莫忘一句曹溪妙，堪塞孙孙骋度关。
吴头东面楚西边，云接苍梧水浸天。两地别离身已老，
一言相合道休传。风骚妙欲凌春草，踪迹闲思绕岳莲。
不是傲他名利世，吾师本在雪山巅。

   卷846_63 【寄南岳泰禅师】齐己
江头默想坐禅峰，白石山前万丈空。
山下猎人应不到，雪深花鹿在庵中。

   卷846_73 【答文胜大师清柱书】齐己
才把文章干圣主，便承恩泽换禅衣。
应嫌六祖传空衲，只向曹溪求息机。

   卷847_4 【善哉行】齐己
大鹏刷翮谢溟渤，青云万层高突出。下视秋涛空渺瀰，
旧处鱼龙皆细物。人生在世何容易，眼浊心昏信生死。
愿除嗜欲待身轻，携手同寻列仙事。

   卷847_13 【夏云曲】齐己
红嵯峨，烁晚波，乖龙慵卧旱鬼多。爞爞万里压天堑，
飏雷电光空闪闪。好雨不雨风不风，徒倚穹苍作岩险。
男巫女觋更走魂，焚香祝天天不闻。天若闻，
必能使尔为润泽，洗埃氛。而又变之成五色，捧日轮，
将以表唐尧虞舜之明君。

   卷847_18 【寄南岳白莲道士能于长啸】齐己
猿猱休啼月皎皎，蟋蟀不吟山悄悄。
大耳仙人满颔须，醉倚长松一声啸。

   卷847_23 【刳肠龟】齐己
尔既能于灵，应久存其生。尔既能于瑞，胡得迷其死。
刳肠徒自屠，曳尾复何累。可怜濮水流，一叶泛庄子。

   卷847_35 【采莲曲】齐己
越溪女，越江莲。齐菡萏，双婵娟。嬉游向何处，
采摘且同船。浩唱发容与，清波生漪连。时逢岛屿泊，
几共鸳鸯眠。襟袖既盈溢，馨香亦相传。薄暮归去来，
苎萝生碧烟。

   卷847_46 【送人归华下】齐己
莲花峰翠湿凝秋，旧业园林在下头。
好束诗书且归去，而今不爱事风流。

   卷847_49 【水边行】齐己
身著袈裟手杖藤，水边行止不妨僧。
禽栖日落犹孤立，隔浪秋山千万层。

   卷847_68 【戒小师】齐己
不肯吟诗不听经，禅宗异岳懒游行。
他年白首当人问，将底言谈对后生。

   卷848_7 【与王嵩隐】尚颜
一生吟兴僻，方见业精微。事若终难得，乡应不易归。
乱收西日叶，双掩北风扉。合国诸卿相，皆曾着布衣。

   卷848_10 【送陆肱入关】尚颜
舟行复陆行，始得到咸京。准拟何人口，吹嘘六义名。
乱山遥减翠，丛菊早含英。衣锦还乡日，他时有此荣。

   卷848_16 【冬暮送人】尚颜
长安冬欲尽，又送一遗贤。醉后情浑可，言休理不然。
射衣秦岭雪，摇月汉江船。亦过春兼夏，回期信有蝉。

   卷848_20 【峡中酬荆南郑准】尚颜
山斋西向蜀江濆，四载安居复有群。风雁势高犹可见，
雪猿声苦不堪闻。新诗写出难胜宝，破衲披行却类云。
每喜溯流宾客说，元瑜刀笔润雄军。

   卷848_21 【寄荆门郑准】尚颜
传衣传钵理难论，绮靡销磨二雅尊。不许姓名留月观，
终携瓶锡去云门。窗间挂烛通宵在，竹上题诗隔岁存。
珍重荆门郑从事，十年同受景升恩。

   卷848_22 【将欲再游荆渚留辞岐下司徒】尚颜
竹锡铜瓶配衲衣，殷公楼畔偶然离。白莲几看从开日，
明月长吟到落时。活计本无桑柘润，疏慵寻有水云资。
今朝回去精神别，为得头厅宰相诗。

   卷848_25 【读齐己上人集（一作栖蟾诗）】尚颜
诗为儒者禅，此格的惟仙。古雅如周颂，清和甚舜弦。
冰生听瀑句，香发早梅篇。想得吟成夜，文星照楚天。

   卷849_9 【垓下怀古】栖一
缅想咸阳事可嗟，楚歌哀怨思无涯。八千子弟归何处，
万里鸿沟属汉家。弓指阵前争日月，血流垓下定龙蛇。
拔山力尽乌江水，今古悠悠空浪花。

   卷849_10 【武昌怀古】栖一
战国城池尽悄然，昔人遗迹遍山川。笙歌罢吹几多日，
台榭荒凉七百年。蝉响夕阳风满树，雁横秋岛雨漫天。
堪嗟世事如流水，空见芦花一钓船。

   卷849_22 【送边将】修睦
人尽有离别，而君独可嗟。言将身报国，敢望禄荣家。
战思风吹野，乡心月照沙。归期定何日，塞北树无花。

   卷849_25 【落花】修睦
一片又一片，等闲苔面红。不能延数日，开亦是春风。
公子歌声歇，诗人眼界空。遥思故山下，经雨两三丛。

   卷849_35 【送玄泰禅师】修睦
去去去何住，一盂兼一瓶。水边寒草白，岛外晚峰青。
宿处林闻虎，行时天有星。回期谁可定，浮世重看经。

   卷849_36 【三生石】修睦
圣迹谁会得，每到亦徘徊。一尚不可得，三从何处来。
清宵寒露滴，白昼野云隈。应是表灵异，凡情安可猜。

   卷849_38 【秋台作】修睦
独上高楼上，客情何物同。孤云无定处，长日信秋风。
兄弟多年别，关河此夕中。到头归去是，免使叹洪濛。

   卷850_7 【路】玄宝
南北东西去，茫茫万古尘。关河无尽处，风雪有行人。
险极山通蜀，平多地入秦。营营名利者，来往岂辞频。

   卷850_10 【对御书后一绝】亚栖
通神笔法得玄门，亲入长安谒至尊。
莫怪出来多意气，草书曾悦圣明君。

   卷850_25 【题伍相庙】常雅
苍苍古庙映林峦，漠漠烟霞覆古坛。
精魄不知何处在，威风犹入浙江寒。

   卷850_26 【怀旧山（一作别嘉兴知己）】沧浩
一坐西林寺，从来未下山。不因寻长者，无事到人间。
宿雨愁为客，寒花笑未还。空怀旧山月，童子诵经闲。

   卷850_27 【题慧山泉】若水
石脉绽寒光，松根喷晓凉。注瓶云母滑，漱齿茯苓香。
野客偷煎茗，山僧借净床。安禅何所问，孤月在中央。

   卷851_16 【句】云容
木末上明星。

   卷851_18 【句】志定
惟有樽前今夜月，当时曾照堕楼人。
梧桐叶老蝉声死，一夜洞庭波上风。（见张为《主客图》）

   卷852_2 【醉吟三首】张氲
去岁无田种，今春乏酒材。从他花鸟笑，佯醉卧楼台。
下调无人睬，高心又被瞋。不知时俗意，教我若为人。
入市非求利，过朝不为名。有时随俗物，相伴且营营。

   卷852_5 【谒尧帝庙（桂州尧庙有开元二年弥明谒尧诗，自宋镌石）】轩辕弥明
祖龙开国尽遐荒，庙建唐尧镇此邦。山卷白云朝帝座，
林疏红日列仙幢。巍巍圣迹陵松峤，荡荡恩波洽桂江。
瞻仰威灵共回首，紫霞深处锁轩窗。

   卷852_11 【自咏二首】徐灵府
寂寂凝神太极初，无心应物等空虚。
性修自性非求得，欲识真人只是渠。
学道全真在此生，何须待死更求生。
今生不了无生理，纵复生知那处生。

   卷853_58 【高士咏·伯夷叔齐】吴筠
夷齐互崇让，弃国从所钦。聿来及宗周，乃复非其心。
世浊不可处，冰清首阳岑。采薇咏羲农，高义越古今。

   卷853_67 【高士咏·老莱夫妻】吴筠
莱氏道已远，懿妻德弥清。一遁嚣烦趣，永契云壑情。
禄位非所重，拂衣遂遐征。杳然从我愿，岂为物所撄。

   卷853_72 【高士咏·汉阴丈人】吴筠
野哉汉阴叟，好古遂忘机。抱瓮诚亦勤，守朴全道微。
子贡初不达，听言识其非。已为风波人，怳惘失所依。

   卷853_79 【高士咏·颜歜】吴筠
高哉彼颜歜，逸气陵齐宣。道尊义不屈，士重王来前。
荣禄安可诱，保和从自然。放情任所尚，长揖归山泉。

   卷853_81 【高士咏·师金】吴筠
圣人贵素朴，礼义非玄同。师金告颜生，可谓达化宗。
夫子饰刍狗，自然道斯穷。应物方矫行，俯仰靡不通。

   卷853_86 【高士咏·河上公】吴筠
邈邈河上叟，无名契虚冲。灵关畅玄旨，万乘趋道风。
宠辱不可累，飘然在云空。独与造化友，谁能测无穷。

   卷853_104 【缑山庙】吴筠
朝吾自嵩山，驱驾遵洛汭。逶迟轘辕侧，仰望缑山际。
王子谢时人，笙歌此宾帝。仙材夙所禀，宝位焉足系。
为迫丹霄期，阙流苍生惠。高踪邈千载，遗庙今一诣。
肃肃生风云，森森列松桂。大君弘至道，层构何壮丽。
稽首环金坛，焚香陟瑶砌。伊余超浮俗，尘虑久已闭。
况复清夙心，萧然叶真契。

   卷853_105 【胡无人行】吴筠
剑头利如芒，恒持照眼光。铁骑追骁虏，金羁讨黠羌。
高秋八九月，胡地早风霜。男儿不惜死，破胆与君尝。

    卷855_1 【山居（一作杜光庭诗）】郑遨
闷见有人寻，移庵更入深。落花流涧水，明月照松林。
醉劝头陀酒，闲教孺子吟。身同云外鹤，断得世尘侵。
冥心栖太室，散发浸流泉。采柏时逢麝，看云忽见山。
夏狂冲雨戏，春醉戴花眠。绝顶登云望，东都一点烟。
不求朝野知，卧见岁华移。采药归侵夜，听松饭过时。
荷竿寻水钓，背局上岩棋。祭庙人来说，中原正乱离。

   卷855_18 【题赤松宫（今兰溪县之赤松山。王初平亦称赤松子）】舒道纪
松老赤松原，松间庙宛然。人皆有兄弟，谁得共神仙。
双鹤冲天去，群羊化石眠。至今丹井水，香满北山边。

   卷856_2 【献郑思远施真人二仙】吕岩
万劫千生到此生，此生身始觉飞轻。抛家别国云山外，
炼魄全魂日月精。比见至人论九鼎，欲穷大药访三清。
如今获遇真仙面，紫府仙扉得姓名。

   卷857_4 【题桐柏山黄先生庵门】吕岩
吾有玄中极玄语，周游八极无处吐。云輧飘泛到凝阳，
一见君兮在玄浦。知君本是孤云客，拟话希夷生恍惚。
无为大道本根源，要君亲见求真物。其中有一分三五，
本自无名号丹母。寒泉沥沥气绵绵，上透昆仑还紫府。
浮沈升降入中宫，四象五行齐见土。驱青龙，擒白虎，
起祥风兮下甘露。铅凝真汞结丹砂，一派火轮真为主。
既修真，须坚确，能转乾坤泛海岳。运行天地莫能知，
变化鬼神应不觉。千朝炼就紫金身，乃致全神归返朴。
黄秀才，黄秀才，既修真，须且早，人间万事何时了。
贪名贪利爱金多，为他财色身衰老。我今劝子心悲切，
君自思兮生猛烈。莫教大限到身来，又是随流入生灭。
留此片言，用表其意。他日相逢，必与汝决。莫退初心，
善爱善爱。

   卷858_4 【七夕】吕岩
四海孤游一野人，两壶霜雪足精神。
坎离二物君收得，龙虎丹行运水银。
野人本是天台客，石桥南畔有旧宅。
父子生来有两口，多好歌笙不好拍。

   卷858_28 【答僧见】吕岩
三千里外无家客，七百年来云水身。行满蓬莱为别馆，
道成瓦砾尽黄金。待宾榼里常存酒，化药炉中别有春。
积德求师何患少，由来天地不私亲。

   卷858_45 【山隐】吕岩
松枯石老水萦回，个里难教俗客来。
抬眼试看山外景，纷纷风急障黄埃。

   卷859_14 【渔父词一十八首·初九】吕岩
大道从来属自然。空堂寂坐守机关。
三田宝，镇长存，赤帝分明坐广寒。

   卷859_25 【渔父词一十八首·朝帝】吕岩
九转功成数尽乾，开炉拨鼎见金丹。
餐饵了，别尘寰，足蹑青云突上天。

   卷859_30 【渔父词一十八首·常自在】吕岩
闭目寻真真自归，玄珠一颗出辉辉。
终日玩，莫抛离，免使阎王遣使追。

   卷860_10 【题壁】李遐周
燕市人皆去，函关马不归。若逢山下鬼，环上系罗衣。

   卷861_12 【阳春曲】殷七七
愁见唱阳春，令人离肠结。郎去未归家，柳自飘香雪。

   卷861_30 【游溧阳霞泉寺限白字】许坚2
近枕吴溪与越峰，前朝恩赐云泉额。竹林晴见雁塔高，
石室曾栖几禅伯。荒碑字没莓苔深，古池香泛荷花白。
客有经年别故林，落日啼猿情脉脉。

   卷861_31 【幽栖观】许坚2
仙翁上升去，丹井寄晴壑。山色接天台，湖光照寥廓。
玉洞绝无人，老桧犹栖鹤。我欲掣青蛇，他时冲碧落。

   卷861_36 【醉吟】许碏
阆苑花前是醉乡，踏翻王母九霞觞。
群仙拍手嫌轻薄，谪向人间作酒狂。

   卷862_9 【戏吟】广陵道士
无事到扬州，相携上酒楼。药囊为赠别，千载更何求。

   卷862_34 【玉女舞霓裳】李太玄
舞势随风散复收，歌声似磬韵还幽。
千回赴节填词处，娇眼如波入鬓流。

   卷863_2 【留别卢陲】崔少玄
得之一元，匪受自天。太老之真，无上之仙。光含影藏，
形于自然。真安匪求，神之久留。淑美其真，体性刚柔。
丹霄碧虚，上圣之俦。百岁之后，空馀坟丘。

   卷863_19 【仙诗五首】吴清妻
道启真心觉渐清，天教绝粒应精诚。
云外仙歌笙管合，花间风引步虚声。
□□□□□□□，□君隐处当一星。
□□莲花山头饭，黄精仙人掌上经。
飞鸟莫到人莫攀，一隐十年不下山。
袖中短书谁为达，华山道士卖药还。
日落焚香坐醮坛，庭花露湿渐更阑。
净水仙童调玉液，春宵羽客化金丹。
摄念精思引彩霞，焚香虚室对烟花。
道合云霄游紫府，湛然真境瑞皇家。

   卷863_25 【王母】蜀宫群仙
沧海成尘几万秋，碧桃花发长春愁。
不来便是数千载，周穆汉皇何处游。

   卷863_31 【附：郭翰酬织女】织女
人世将天上，由来不可期。谁知一回顾，更作两相思。
赠枕犹香泽，啼衣尚泪痕。玉颜霄汉里，空有往来魂。

   卷863_36 【歌】吴彩鸾
若能相伴陟仙坛，应得文箫驾彩鸾。
自有绣襦并甲帐，瑶台不怕雪霜寒。

   卷863_43 【别遥见诗】妙女
手攀桥柱立，滴泪天河满。

   卷864_27 【寄张无颇】广利王女
羞解明珰寻汉渚，但凭春梦访天涯。
红楼日暮莺飞去，愁杀深宫落砌花。
燕语春泥堕锦筵，情愁无意整花钿。
寒闺欹枕不成梦，香炷金炉自褭烟。

   卷864_32 【与何光远赠答诗（光远答龙女）】何光远
澹荡春光物象饶，一枝琼艳不胜娇。
若能许解相思佩，何羡星天渡鹊桥。

   卷865_11 【咏浮云】陆凭
虚虚复空空，瞬息天地中。假合成此像，吾亦非吾躬。

   卷865_16 【过台城感旧】沈青箱
六代旧山川，兴亡几百年。繁华今寂寞，朝市昔喧阗。
夜月琉璃水，春风卵色天。伤时与怀古，垂泪国门前。

   卷866_8 【述怀】商山客死生
家住驿北路，百里无四邻。往来不相问，寂寂山家春。
南冈夜萧萧，青松与白杨。家人应有梦，远客已无肠。
白草寒露里，乱山明月中。是夕苦吟罢，寒烛与君同。

   卷866_12 【赠马植】峡中白衣
截竹为筒作笛吹，凤凰池上凤凰飞。
劳君更向黔南去，即是陶钧万类时。

   卷866_61 【诗】无名鬼
江上樯竿一百尺，山中楼台十二重。
山僧楼上望江上，指点樯竿笑杀侬。
仙人未必便仙去，还在人间人不知。
手把白须从两鹿，相逢却问姓名谁。

   卷867_24 【维扬空庄四怪联句】
齐纨鲁缟如霜雪，寥亮高声予所发。--故杵
嘉宾良会清夜时，煌煌灯烛我能持。--灯台
清冷之泉候朝汲，桑绠相牵常出入。--水桶
爨薪贮泉相煎熬，充他口腹我为劳。 --破铛

   卷867_26 【太白山魔诳道士诗】
三秋稽颡叩真灵，龙虎交时金液成。
绛雪既凝身可度，蓬壶顶上彩云生。

   卷867_27 【金缶魅诗】
色分蓝叶青，声比磬中鸣。七月初七夜，吾当示汝形。

   卷867_47 【维扬少年与孟氏赠答诗（少年答孟氏）】少年
神女得张硕，文君遇长卿。逢时两相得，聊足慰多情。

   卷867_69 【庐山女赠朱朴（鲤鱼）】
但持冰洁心，不识风霜冷。任是怀礼容，无人顾形影。
知君久积池塘梦，遣我方思变动来。
操执若同颜叔子，今宵宁免泪盈腮。

   卷867_74 【新林驿女吟示欧阳训（生飞虫）】
月明阶悄悄，影只腰身小。谁是鶱翔人，愿为比翼鸟。

   卷868_10 【梦中诗】卢献卿
卜筑郊原古，青山无四邻。扶疏绕屋树，寂寞独归人。

   卷868_14 【梦白衣妇人歌词】卢绛
玉京人去秋萧索，画檐鹊起梧桐落。欹枕悄无言，
月和残梦圆。背灯惟暗泣，甚处砧声急。眉黛小山攒，
芭蕉生暮寒。
清风明月夜深时，箕帚卢郎恨已迟。
他日孟家坡上约，再来相见是佳期。

   卷868_29 【梦中诗】胥偃
昔作树头花，今为冢中骨。

   卷869_2 【戏题画】李旦
唤出眼，何用苦深藏。缩却鼻，何畏不闻香。

   卷869_6 【为温仆射嘲竹】裴略
竹，风吹青肃肃。凌冬叶不凋，经春子不熟。
虚心未得待国士，皮上何须生节目。

   卷869_22 【嘲崔生】刘行敏
崔生犯夜行，武候正严更。幞头拳下落，高髻掌中擎。
杖迹胸前出，绳文腕后生。愁人不惜夜，随意晓参横。

   卷869_29 【又赐宴自歌】崔日用
东馆总是鹓鸾，南台自多杞梓。日用读书万卷，
何忍不蒙学士。墨制帘下出来，微臣眼看喜死。

   卷869_34 【初到沧州呈州官】权龙褒
遥看沧海城，杨柳郁青青。中央一群汉，聚坐打杯觥。

    卷870_1 【讥元载诗】高亭
上元官吏务剥削，江淮之人皆白著。

   卷870_19 【戏柳棠】杨汝士
文章漫道能吞凤，杯酒何曾解吃鱼。
今日梓州张社会，应须遭这老尚书。

   卷870_23 【纪中表试案】郑光业
新糊案子，其白如银。入试出试，千春万春。

   卷870_38 【戏题盱眙邵明府壁】韦鹏翼
岂肯闲寻竹径行，却嫌丝管好蛙声。
自从煮鹤烧琴后，背却青山卧月明。

   卷870_51 【题僧院】李涛
走却坐禅客，移将不动尊。世间颠倒事，八万四千门。

   卷870_55 【咏王给事】蒋贻恭
厥父元非道郡奴，允光何事太侏儒。
可中与个皮裈著，擎得天王左脚无。

   卷870_68 【咏蟹】李贞白
蝉眼龟形脚似蛛，未曾正面向人趋。
如今饤在盘筵上，得似江湖乱走无。

   卷871_3 【题敬爱诗后】李和风
高唐不是这高塘，淮畔荆南各异方。
若向此中求荐枕，参差笑杀楚襄王。

   卷871_12 【岭南诗句】苏芸
郭里多榕树，街中足使君。

   卷871_14 【题洞庭湖】蔡押衙
可怜洞庭湖，恰到三冬无髭须。

   卷872_10 【嘲主司崔澹】无名氏
主司何事厌吾王，解把黄巢比武王。

   卷872_20 【吹火诗（前首邻人作，后首效作）】无名氏
吹火朱唇动，添薪玉腕斜。遥看烟里面，大似雾中花。
吹火青唇动，添薪黑腕斜。遥看烟里面，恰似鸠盘荼。

   卷872_27 【袁州人谑彭伉】无名氏
湛贲及第，彭伉落驴。

   卷873_3 【题李阳冰玉箸篆词】舒元舆
斯去千年，冰生唐时。冰复去矣，后来者谁？
后千年有人，谁能待之。后千年无人，篆止于斯。
呜呼主人，为吾宝之。

   卷873_10 【批州符】萧结
秧开五叶，蚕长三眠。人皆忙迫，划甚闲船。

   卷874_21 【吴人歌】
朝判长洲暮判吴，道不拾遗人不孤。

   卷875_9 【又示段文昌】
去日既逢梅蕊绽，来时应见杏花开。

   卷875_26 【福州记】
潮水来，岩头没。潮水去，矢口出。

   卷875_31 【任叟书授刘生】
承欲往梁宋，梁宋灾方重，旦夕为人讼。
承欲访郑生，郑生将有厄。即为千里客，兼亦变衫色。

   卷875_36 【附：上元初嵩山石记】
木子当天下，止戈龙。李代代不移宗，
中鼎显真容，基千万岁。

   卷875_43 【符离树穴中石篆】
旁有水，上有道，八百年中逢栲栳。

   卷875_58 【南汉罗浮古剑篆文】
丁与水同宫，王将耳口同。尹来居口上，山岫获重重。

   卷875_63 【古墓卜地词】
尔后一千岁，此地化为泉。赖逢邬侍御，移我向高原。

   卷876_14 【台中语】
侯知一不伏致仕，张悰自请起复。高筠不肯作孝，
张栖贞情愿遭忧。

   卷876_15 【吏人语】
不畏侯卿杖，惟畏尹卿笔。

   卷876_29 【景云初语】
前有裴马，后有卢李。

   卷876_33 【郇公厨语】
****不饭筋骨舒，夤缘须入郇公厨。

   卷876_61 【杂帖语】
常杂鲍帖。

   卷876_72 【号钱郎语】
前有沈宋，后有钱郎。

   卷876_78 【时人为杨惠之语】
道子画，惠之塑，夺得僧繇神笔路。

   卷876_80 【马周疏引俚语】
贫不学俭，富不学奢。

   卷877_24 【冯翊谚】
苦泉羊，洛水浆。

   卷877_29 【江右四郡谚】
筠袁赣吉，脑后插笔。

   卷877_30 【徐闻谚】
欲拔贫，诣徐闻。

   卷877_38 【许氏碑阴谜】
谈马砺毕，王田数七。

   卷878_27 【幽州谣】
旧来夸戴竿，今日不堪看。但看五月里，清水河边见契丹。

   卷878_39 【山阴老人伪谣】
欲识圣人姓，千里草青青。欲识圣人名，日从日上生。

   卷878_43 【天祐中江南童谣】
东海鲤鱼飞上天。

   卷878_60 【辽述律后谣】
青牛妪，曾避路。

   卷880_3 【钱知微卜卖天津桥】
两头点土，中心虚悬。人足踏跋，不肯下钱。

   卷880_10 【射覆巾子】
近来好裹束，各自竞尖新。秤无三五两，因何号一斤。

   卷880_23 【李廷珪藏墨诀】
赠尔乌玉玦，泉清研须洁。避暑悬葛囊，临风度梅月。

    卷881_1 【蒙求】李瀚2
王戎简要，裴楷清通。孔明卧龙，吕望非熊。杨震关西，
丁宽易东。谢安高洁，王导公忠。匡衡凿壁，孙敬闭户。
郅都苍鹰，宁成乳虎。周嵩狼抗，梁冀跋扈。郗超髯参，
王珣短簿。伏波标柱，博望寻河。李陵初诗，田横感歌。
武仲不休，士衡患多。桓谭非谶，王商止讹。嵇吕命驾，
程孔倾盖。剧孟一敌，周处三害。胡广补阙，袁安倚赖。
黄霸政殊，梁习治最。墨子悲丝，杨朱泣岐。朱博乌集，
萧芝雉随。杜后生齿，灵王出髭。贾谊忌鵩，庄周畏牺。
燕昭筑台，郑庄置驿。瓘靖二妙，岳湛连璧。郄诜一枝，
戴冯重席。邹阳长裾，王符逢掖。鸣鹤日下，士龙云间。
晋宣狼顾，汉祖龙颜。鲍靓记井，羊祜识环。仲容青云，
叔夜玉山。毛义捧檄，子路负米。江革忠孝，王览友弟。
萧何定律，叔孙制礼。葛丰刺举，息躬历诋。管宁割席，
和峤专车。时苗留犊，羊续悬鱼。樊哙排闼，辛毗引裾。
孙楚漱石，郝隆晒书。枚皋诣阙，充国自赞。王衍风鉴，
许劭月旦。贺循儒宗，孙绰才冠。太叔辨洽，挚仲辞翰。
山涛识量，毛玠公方。袁盎却座，卫瓘抚床。于公高门，
曹参趣装。庶女振风，邹衍降霜。范丹生尘，晏婴脱粟。
诘汾兴魏，鳖灵王蜀。不疑诬金，卞和泣玉。檀卿沐猴，
谢尚鸲鹆。泰初日月，季野阳秋。荀陈德星，李郭仙舟。
王忳绣被，张氏铜钩。丁公遽戮，雍齿先侯。陈雷胶漆，
范张鸡黍。周侯山嶷，会稽霞举。季布一诺，阮瞻三语。
郭文游山，袁宏泊渚。黄琬对日，秦宓论天。孟轲养素，
扬雄草玄。向秀闻笛，伯牙绝弦。郭槐自屈，南郡犹怜。
鲁恭驯雉，宋均去兽。广客蛇影，殷师牛斗。元礼模楷，
季彦领袖。鲁褒钱神，崔烈铜臭。梁竦庙食，赵温雄飞。
枚乘蒲轮，郑均白衣。陵母伏剑，轲亲断机。齐后破环，
谢女解围。凿齿尺牍，荀勖音律。胡威推缣，陆绩怀橘。
罗含吞鸟，江淹梦笔。李廞清贞，刘驎高率。蒋诩三径，
许由一瓢。杨仆移关，杜预建桥。寿王议鼎，杜林驳尧。
西施捧心，孙寿折腰。灵辄扶轮，魏颗结草。逸少倾写，
平子绝倒。澹台毁璧，子罕辞宝。东平为善，司马称好。
公超雾市，鲁般云梯。田单火牛，江逌爇鸡。蔡裔殒盗，
张辽止啼。陈平多辙，李广成蹊。陈遵投辖，山简倒载。
渊客泣珠，交甫解佩。龚胜不屈，孙宝自劾。吕安题凤，
子猷访戴。董宣强项，翟璜直言，纪昌贯虱，养由号猿。
冯衍归里，张昭塞门。苏韶鬼灵，卢充幽婚。震畏四知，
秉去三惑。柳下直道，叔敖阴德。张汤巧诋，杜周深刻。
三王尹京，二鲍纠慝。孙康映雪，车胤聚萤。李充四部，
井春五经。谷永笔札，顾恺丹青。戴逵破琴，谢敷应星。
阮宣杖头，毕卓瓮下。文伯羞鳖，孟宗寄鲊。史丹青蒲，
张湛白马。隐之感邻，王修辍社。阮放八隽，江臮四凶。
华歆忤旨，陈群蹙容。王濬悬刀，丁固生松。姜维胆斗，
卢植音钟。桓温奇骨，邓艾大志。杨修捷对，罗友默记。
杜康造酒，苍颉制字。樗里智囊，边韶经笥。滕公佳城，
王果石崖。买妻耻醮，泽室犯斋。马后大练，孟光荆钗。
颜叔秉烛，宋弘不谐。邓通铜山，郭况金穴。秦彭樊辕，
侯霸卧辙。淳于炙輠，彦国吐屑。太真玉台，武子金埒。
巫马戴星，宓贱弹琴。郝廉留钱，雷义送金。逢萌挂冠，
胡昭投簪。王乔双凫，华佗五禽。程邈隶书，史籀大篆。
王承鱼盗，丙吉牛喘。贾琮褰帷，郭贺露冕。冯媛当熊，
班女辞辇。王充阅市，董生下帷。平叔傅粉，弘治凝脂。
杨生黄雀，毛子白龟。宿瘤采桑，漆室忧葵。韦贤满籝，
夏侯拾芥。阮简旷达，袁耽俊迈。苏武持节，郑众不拜。
郭巨将坑，董永自卖。仲连蹈海，范蠡泛湖。文宝缉柳，
温舒截蒲。伯道无儿，嵇绍不孤。绿珠坠楼，文君当垆。
伊尹负鼎，甯戚叩角。赵壹坎壈，颜驷蹇剥。龚遂劝农，
文翁兴学。晏御扬扬，五鹿岳岳。萧朱结绶，王贡弹冠。
庞统展骥，仇览栖鹰。葛亮顾庐，韩信升坛。王褒柏惨，
闵损衣单。蒙恬制笔，蔡伦造纸。孔伋缊袍，祭遵布被。
周公握发，蔡邕倒屣。王敦倾室，纪瞻出妓。暴胜持斧，
张纲埋轮。灵运曲笠，林宗折巾。屈原泽畔，渔父江滨。
魏勃扫门，潘岳望尘。京房推律，翼奉观性。甘宁奢侈，
陆凯贵盛。干木富义，於陵辞聘。元凯传癖，伯英草圣。
冯异大树，千秋小车。漂母进食，孙钟设瓜。壶公谪天，
蓟训历家。刘玄刮席，晋惠闻蟆。伊籍一拜，郦生长揖。
马安四至，应璩三入。郭解借交，朱家脱急。虞延克期，
盛吉垂泣。豫让吞炭，鉏麑触槐。阮孚蜡屐，祖约好财。
初平起石，左慈掷杯。武陵桃源，刘阮天台。王俭坠车，
褚渊落水。季伦锦障，春申珠履。甄后出拜，刘桢平视。
胡嫔争摴，晋武伤指。石庆数马，孔光温树。翟汤隐操，
许询胜具。优旃滑稽，落下历数。曼容自免，子平毕娶。
师旷清耳，离娄明目。仲文照镜，临江折轴。栾巴噀酒，
偃师舞木。德润佣书，君平卖卜。叔宝玉润，彦辅冰清。
卫后发鬒，飞燕体轻。玄石沈湎，刘伶解酲。赵胜谢sB，
楚庄绝缨。恶来多力，飞廉善走。赵孟疵面，田骈天口。
张凭理窟，裴頠谈薮。仲宣独步，子建八斗。广汉钩距，
弘羊心计。卫青拜幕，去病辞第。郦寄卖友，纪信诈帝。
济叔不痴，周兄无慧。虞卿担簦，苏章负笈。南风掷孕，
商受bw涉。广德从桥，君章拒猎。应奉五行，安世三箧。
相如题柱，终军弃繻。孙晨槁席，原宪桑枢。端木辞金，
钟离委珠。季札挂剑，徐稚致刍。朱云折槛，申屠断鞅。
卫玠羊车，王恭鹤氅。管仲随马，苍舒称象。丁兰刻木，
伯瑜泣杖。陈逵豪爽，田方简傲。黄向访主，陈寔遗盗。
庞俭凿井，阴方祀灶。韩寿窃香，王濛市帽。句践投醪，
陆抗尝药。孔愉放龟，张颢堕鹊。田豫俭素，李恂清约。
义纵攻剽，周阳暴虐。孟阳掷瓦，贾氏如皋。颜回箪瓢，
仲蔚蓬蒿。糜竺收资，桓景登高。雷焕送剑，吕虔佩刀。
老莱斑衣，黄香扇枕。王祥守奈，蔡顺分椹。淮南食时，
左思十稔。刘惔倾酿，孝伯痛饮。女娲补天，长房缩地。
季珪士首，长孺国器。陆玩无人，贾诩非次。何晏神伏，
郭奕心醉。常林带经，高凤漂麦。孟嘉落帽，庾凯堕帻。
龙逢板出，张华台坼。董奉活燮，扁鹊起虢。寇恂借一，
何武去思。韩子孤愤，梁鸿五噫。蔡琰辨琴，王粲覆棋。
西门投巫，何谦焚祠。孟尝还珠，刘昆反火。姜肱共被，
孔融让果。端康相代，亮陟隔坐。赵伦鶹怪，梁孝牛祸。
桓典避马，王尊叱驭。晁错峭直，赵禹廉倨。亮遗巾帼，
备失匕箸。张翰适意，陶潜归去。魏储南馆，汉相东阁。
楚元置醴，陈蕃下榻。广利泉涌，王霸冰合。孔融坐满，
郑崇门杂。张堪折辕，周镇漏船。郭伋竹马，刘宽蒲鞭。
许史侯盛，韦平相延。雍伯种玉，黄寻飞钱。王允千里，
黄宪万顷。虞en才望，戴渊锋颖。史鱼黜殡，子囊城郢。
戴封积薪，耿恭拜井。汲黯开仓，冯驩折券。齐景驷千，
何曾食万。顾荣锡炙，田文比饭。稚珪蛙鸣。彦伦鹤怨。
廉颇负荆，须贾擢发。孔翊绝书，申嘉私谒。渊明把菊，
真长望月。子房取履，释之结袜。郭丹约关，祖逖誓江。
贾逵问事，许慎无双。娄敬和亲，白起坑降。萧史凤台，
宋宗鸡窗。王阳囊衣，马援薏苡。刘整交质，五伦十起。
张敞画眉，谢鲲折齿。盛彦感螬，姜诗跃鲤。宗资主诺，
成瑨坐啸。伯成辞耕，严陵去钓。董遇三馀，谯周独笑。
将闾仰天，王凌呼庙。二疏散金，陆贾分橐。慈明八龙，
祢衡一鹗。不占陨车，子云投阁。魏舒堂堂，周舍谔谔。
无盐如漆，姑射若冰。邾子投火，王思怒蝇。符朗皂白，
易牙淄渑。周勃织薄。灌婴贩缯。马良白眉，阮籍青眼。
黥布开关，张良烧栈。陈遗饭感，陶侃酒限。楚昭萍实，
束晰竹简。曼倩三冬，陈思七步。刘宠一钱，廉范五袴。
氾毓字孤，郗鉴吐哺。苟弟转酷，严母扫墓。洪乔掷水，
陈泰挂壁。王述忿狷。荀粲惑溺。宋女愈谨，敬姜犹绩。
鲍照篇翰，陈琳书檄。浩浩万古，不可备甄。芟繁摭华，
尔曹勉旃。

   卷882_2 【太庙祼地歌辞】陈叔达
清庙既祼，郁鬯推礼。大哉孝思，严恭祖祢。
龙衮以祭，鸾刀思启。发德朱弦，升歌丹陛。
遥享粢盛，堂斟况齐。降福穰穰，来仪济济。

   卷882_16 【和九月九日登慈恩寺浮图应制】赵彦伯
出豫垂佳节，凭高陟梵宫。皇心满尘界，佛迹现虚空。
日月宜长寿，天人得大通。喜闻题宝偈，受记莫由同。

   卷882_30 【和中丞奉使承恩，还终南旧居】皇甫冉
轩车寻旧隐，宾从满郊园。萧散烟霞兴，殷勤故老言。
谢公山不改，陶令菊犹存。苔藓侵垂钓，松篁长闭门。
风霜清吏事，江海谕君恩。祗召趋宣室，沉冥在一论。

   卷882_31 【送令狐明府】皇甫冉
行当腊候晚，共惜岁阴残。闻道巴山远，如何蜀路难。
荒林藏积雪，乱石起惊湍。君有亲人术，应令劳者安。

   卷882_32 【同韩给事观毕给事画松石】皇甫冉
海峤微茫那得到，楚关迢递心空忆。夕郎善画岩间松，
远意幽姿此何极。千条万叶纷异状，虎伏螭盘争劲力。
扶疏半映晚天青，凝澹全和曙云黑。烟笼月照安可道，
雨湿风吹未曾息。能将积雪辨晴光，每与连峰作寒色。
龙楼不竞繁花吐，骑省偏宜遥夜直。罗浮道士访移来，
少室山僧旧应识。掖垣深沈昼无事，终日亭亭在人侧。
古槐衰柳宁足论，还对罘罳列行植。

   卷883_4 【道该上人院石竹花歌】顾况
道该房前石竹丛，深浅紫，深浅红。婵娟灼烁委清露，
小枝小叶飘香风。上人心中如镜中，永日垂帘观色空。

   卷883_10 【和汴州令狐相公白菊】杨巨源
兔园春欲尽，别有一丛芳。直似穷阴雪，全轻向晓霜。
凝晖侵桂魄，晶彩夺萤光。素萼迎风舞，银房泫露香。
水晶帘不隔，云母扇韬铓。纨袖呈瑶瑟，冰容启玉堂。
今来碧油下，知自白云乡。留此非吾土，须移凤沼傍。

   卷883_13 【城西别元九】白居易
城西三月三十日，别友辞春两恨多。
帝里却归犹寂寞，通州独去又如何。

   卷883_27 【濉阳行】李涉
黄昏日暮驱羸马，夜宿濉阳烽火下。此地新经杀戮来，
墟落无烟空碎瓦。层冰塞断隋朝水，一道银河贯千里。
愁心翻覆梦难成，病仆呻吟呼不起。泗水三千招义军，
本是征战邀殊勋。十年麾下蓄壮气，一朝此地为愁人。
昨日太阳回照烛，转见天心重含育。早晚东风的发生，
古堤春草年年绿。

   卷884_23 【南游湘汉寄友人】李频
南去远三京，三湘五月行。巴江雪水下，楚泽火云生。
向野聊中饮，乘凉探暮程。离怀不可说，已近峡猿声。

   卷884_29 【江边柳】李郢
东风晴色挂阑干，眉叶初晴畏晓寒。
江上别筵终日有，绿条春在长应难。

   卷884_39 【柳】崔橹
风慢日迟迟，拖烟拂水时。惹将千万恨，系在短长枝。
骨软张郎瘦，腰轻楚女饥。故园归未得，多少断肠思。

   卷884_43 【岳阳云梦亭看莲花】崔橹
似醉如慵一水心，斜阳欲暝彩云深。清明月照羞无语，
凉冷风吹势不禁。曾向楚台和雨看，只于吴苑弄船寻。
当时为汝题诗遍，此地依前泥苦吟。

   卷884_50 【别君山】崔橹
点空夸黛妒愁眉，何必浮来结梦思。
惭愧二年青翠色，惹窗粘枕伴吟诗。

   卷884_52 【共佳人守岁】刘绮庄
桂华穷北陆，荆艳作东邻。残妆欲送晓，薄衣已迎春。
举袖争流雪，分歌竞绕尘。不应将共醉，年去远催人。

   卷885_2 【夜看樱桃花】皮日休
纤枝瑶月弄圆霜，半入邻家半入墙。
刘阮不知人独立，满衣清露到明香。

   卷885_11 【旅中重阳】司空图
乘时争路只危身，经乱登高有几人。今岁节唯南至在，
旧交坟向北邙新。当歌共惜初筵乐，且健无辞后会频。
莫道中冬犹有闰，蟾声才尽即青春。

   卷885_15 【中元夜看月】罗隐
朦胧南溟月，汹涌出云涛。下射长鲸眼，遥分玉兔毫。
势来牛斗动，路越宵冥高。竟夕瞻光影，昂头把白醪。

   卷885_22 【垂柳】唐彦谦
垂柳碧髯茸，楼昏带雨容。思量成昼梦，来去发春慵。
梳洗凭张敞，乘骑笑稚恭。碧虚从转笠，红烛近高舂。
怨脸明秋水，愁眉淡远峰。小园花尽蝶，静院酒醒蛩。
旧作琴台凤，今为药店龙。宝奁抛掷久，一任景阳钟。

   卷885_29 【春宫怨】杜荀鹤
早被婵娟误，欲妆临镜慵。承恩不在貌，教妾若为容。
风暖鸟声碎，日高花影重。年年越溪女，相忆采芙蓉。

   卷885_33 【泛镜湖□□】王贞白
我泛镜湖日，未生千里莼。时无贺宾客，谁识谪仙人。
吟对四时雪，忆游三岛春。恶闻亡越事，洗耳大江滨。

   卷885_36 【书陶潜醉石】王贞白
片石陶真性，非为麹糵昏。争如累月醉，不笑独醒人。
积叠莓苔色，交加薜荔根。至今重九日，犹待白衣魂。

   卷885_38 【芍药】王贞白
芍药承春宠，何曾羡牡丹。麦秋能几日，谷雨只微寒。
妒态风频起，娇妆露欲残。芙蓉浣纱伴，长恨隔波澜。

   卷885_43 【冬除夜书情】卢延让
兀兀坐无味，思量谁与邻。数星深夜火，一个远乡人。
雁翥天微雪，风号树欲春。愁章自难过，不觉苦吟频。

   卷886_12 【再游紫阳洞重题小松】卢士衡
仙家种此充朝食，叶叶枝枝造化力。去年见时似鹤高，
今年萧骚八九尺。不同矮桧终委地，定向晴空倚天碧。
好期逸士统贞根，昂枝点破秋苔色。寻思凡眼重花开，
宁知此木超尘埃。只是十年五年间，堪作大厦之宏材。

   卷886_13 【湘江晓望】熊皎
笙歌欢罢散离筵，水色朦胧蘸宿烟。山响疏钟何处寺，
火光收钓下滩船。微云过岛侵微月，古岸平江浸远天。
归梦已阑风色动，孤帆仍要住无缘。

   卷886_28 【牡丹落后有作】孙鲂
未发先愁有一朝，如今零落更魂销。青丛别后无多色，
红线穿来已半焦。蓄恨绮罗犹眷眷，薄情蜂蝶去飘飘。
明年虽道还期在，争奈凭栏乍寂寥。

   卷886_31 【芳草】孙鲂
何处不相见，烟苗捧露心。萋萋绿远水，苒苒在空林。
野吹闲摇阔，游人醉卧深。南朝古城里，碑石又应沈。

   卷886_41 【晓望】刘乙
地祇逃秀境，神化或殷雷。裂汉娲补合，高峰剑跃开。
即今新定业，何世不遗才。若是浮名道，须言有祸胎。

   卷886_45 【题陶渊明醉石】陈光
片石露寒色，先生遗素风。醉眠芳草合，吟起白云空。
道出乾坤外，声齐日月中。我知彭泽后，千载与谁同。

   卷887_16 【武康碧落观】胡传美
仙宫碧落太微书，遗迹依然掩故居。幢节不归天杳邈，
烟霞空锁日幽虚。不逢金简扳云洞，可惜瑶台叠藓除。
欲脱儒衣陪羽客，伤心齿发已凋疏。

   卷887_25 【奉和郎中游仙山四瀑泉兼寄李吏部包秘监赵婺州齐处州】戴公怀
今日永嘉守，复追山水游。因寻莽苍野，遂得轩辕丘。
访古事难究，览新情屡周。溪垂绿筱暗，岩度白云幽。
过石奇不尽，出林香更浮。凭高拥虎节，搏险窥龙湫。
淙潈泻三四，奔腾千万秋。寒惊殷雷动，暑骇繁霜流。
沫溅群鸟外，光摇数峰头。丛崖散滴沥，近谷藏飕飗。
况此特形胜，自馀非等俦。灵光掩五岳，仙气均十洲。
书以谢群彦，永将叙徽猷。当思共攀陟，东南看斗牛。

   卷888_8 【望西山】修睦
积翠异诸岳，令人看莫休。有时经暮雨，独得倚高楼。
云外僧应老，林间水正秋。到头归隐处，岂在问嵩丘。

   卷888_9 【题虎掊泉】修睦
一自虎掊得，清声四远流。众人怜尔处，长夜洗心头。
出谷花随去，背岩猿下偷。林边落江徼，风起雨翛翛。

   卷888_10 【松】修睦
细韵飕飕入骨凉，影兼巢鹤过高墙。
盘根一种依平地，自是梧桐不久长。

   卷889_2 【巫山一段云】李晔
缥缈云间质，盈盈波上身。袖罗斜举动埃尘，明艳不胜春。
翠鬓晚妆烟重，寂寂阳台一梦。冰眸莲脸见长新，
巫峡更何人。
蝶舞梨园雪，莺啼柳带烟。小池残日艳阳天，苎萝山又山。
青鸟不来愁绝，忍看鸳鸯双结。春风一等少年心，
闲情恨不禁。

   卷889_12 【捣练子（一名深院月）】李煜
深院静，小庭空，断续寒砧断续风。无奈夜长人不寐，
数声和月到帘栊。
云鬓乱，晚妆残，带恨眉儿远岫攒。斜托香腮春笋懒，
为谁和泪倚阑干。

   卷889_15 【浣溪沙】李煜
红日已高三丈透，金炉次第添香兽，红锦地衣随步皱。
佳人舞点金钗溜，酒恶时拈花蕊嗅，别殿遥闻箫鼓奏。
转烛飘蓬一梦归，欲寻陈迹怅人非，天教心愿与身违。
待月池台空逝水，荫花楼阁漫斜晖，登临不惜更沾衣。

   卷889_17 【菩萨蛮】李煜
花明月暗笼轻雾，今宵好向郎边去。刬袜步香阶，
手提金缕鞋。
画堂南畔见，一晌偎人颤。好为出来难，教君恣意怜。
蓬莱院闭天台女，画堂昼寝无人语。抛枕翠云光，
绣衣闻异香。
潜来珠锁动，惊觉鸳鸯梦。慢脸笑盈盈，相看无限情。
铜簧韵脆锵寒竹，新声慢奏移纤玉。眼色暗相钩，
秋波横欲流。
雨云深绣户，来便谐衷素。宴罢又成空，梦迷春睡中。
人生愁恨何能免，消魂独我情何限。故国梦重归，
觉来双泪垂。
高楼谁与上，长记秋晴望。往事已成空，还如一梦中。

   卷889_18 【清平乐（一名忆萝月）】李煜
别来春半，触目愁肠断。砌下落梅如雪乱，拂了一身还满。
雁来音信无凭，路遥归梦难成。离恨却如春草，
更行更远还生。

    卷890_1 【回波乐】李景伯
回波尔时酒卮，微臣职在箴规。侍宴既过三爵，
喧哗窃恐非仪。

   卷890_3 【回波乐】裴谈
回波尔时栲栳，怕妇也是大好。外边只有裴谈，
内里无过李老。

   卷890_5 【蹋歌词】崔液
彩女迎金屋，仙姬出画堂。鸳鸯裁锦袖，翡翠贴花黄。
歌响舞分行，艳色动流光。
庭际花微落，楼前汉已横。金壶催夜尽，罗袖舞寒轻。
乐笑畅欢情，未半著天明。

   卷890_6 【桂殿秋】李白
仙女下，董双成，汉殿夜凉吹玉笙。曲终却从仙官去，
万户千门惟月明。
河汉女，玉炼颜，云輧往往在人间。九霄有路去无迹，
袅袅香风生佩环。

   卷891_3 【闲中好】郑符
闲中好，尽日松为侣。此趣人不知，轻风度僧语。

   卷891_17 【归国遥（国一作自，遥一作谣）】温庭筠
香玉，翠凤宝钗垂s4zy。钿筐交胜金粟，越罗春水绿。
画堂照帘残烛，梦馀更漏促。谢娘无限心曲，晓屏山断续。
双脸，小凤战篦金飐艳。舞衣无力风敛，藕丝秋色染。
锦帐绣帏斜掩，露珠清晓簟。粉心黄蕊花靥，黛眉山两点。

   卷891_12 【河传】温庭筠
江畔，相唤。晓妆鲜，仙景个女采莲。请君莫向那岸边。
少年，好花新满船。
红袖摇曳逐风软，垂玉腕。肠向柳丝断。浦南归，
浦北归。莫知，晚来人已稀。
湖上，闲望。雨萧萧，烟浦花桥路遥。谢娘翠蛾愁不销。
终朝，梦魂迷晚潮。
荡子天涯归棹远，春已晚。莺语空肠断。若耶溪，
溪水西。柳堤，不闻郎马嘶。
同伴，相唤。杏花稀，梦里每愁依违。仙客一去燕已飞。
不归，泪痕空满衣。
天际云鸟引情远，春已晚。烟霭渡南苑。雪梅香，
柳带长。小娘，转令人意伤。

   卷891_14 【竹枝（一名巴渝辞）】皇甫松
槟榔花发鹧鸪啼，雄飞烟瘴雌亦飞。
木棉花尽荔支垂，千花万花待郎归。
芙蓉并蒂一心连，花侵槅子眼应穿。
筵中蜡烛泪珠红，合欢桃核两人同。
斜江风起动横波，劈开莲子苦心多。
山头桃花谷底杏，两花窈窕遥相映。

   卷892_4 【定西番】韦庄
挑尽金灯红烬，人灼灼，漏迟迟，未眠时。
斜倚银屏无语，闲愁上翠眉。闷杀梧桐残雨，滴相思。
芳草丛生缕结，花艳艳，雨濛濛，晓庭中。
塞远久无音问，愁销镜里红。紫燕黄鹂犹至，恨何穷。

   卷893_10 【摊破浣溪沙】毛文锡
春水轻波浸绿苔，枇杷洲上紫檀开。晴日眠沙鸂鶒稳，
暖相偎。
罗袜生尘游女过，有人逢著弄珠回。兰麝飘香初解佩，
忘归来。

   卷893_13 【柳含烟】毛文锡
隋堤柳，汴河旁。夹岸绿阴千里，龙舟凤舸木兰香。
锦帆张。
因梦江南春景好，一路流苏羽葆。笙歌未尽起横流，
锁春愁。
河桥柳，占芳春。映水含烟拂路，几回攀折赠行人，
暗伤神。
乐府吹为横笛曲，能使离肠断续。不如移植在金门，
近天恩。
章台柳，近垂旒。低拂往来冠盖，朦胧春色满皇州，
瑞烟浮。
直与路边江畔别，免被离人攀折。最怜京兆画蛾眉，
叶纤时。
御沟柳，占春多。半出宫墙婀娜，有时倒景醮轻罗，
麴尘波。
昨日金銮巡上苑，风亚舞腰纤软。栽培得地近皇宫，
瑞烟浓。

   卷893_16 【应天长】毛文锡
平江波暖鸳鸯语，两两钓船归极浦。芦洲一夜风和雨，
飞起浅沙翘雪鹭。
渔灯明远渚，兰棹今宵何处。罗袂从风轻举，愁杀采莲女。

   卷893_21 【赞成功】毛文锡
海棠未坼，万点深红，香包缄结一重重。似含羞态，
邀勒春风。蜂来蝶去，任绕芳丛。
昨夜微雨，飘洒庭中，忽闻声滴井边桐。美人惊起，
坐听晨钟。快教折取，戴玉珑璁。

   卷893_23 【渔父】和凝
白芷汀寒立鹭鸶，蘋风轻剪浪花时。烟幂幂，日迟迟，
香引芙蓉惹钓丝。

   卷893_27 【望梅花】和凝
春草全无消息，腊雪犹馀踪迹。越岭寒枝香自折，
冷艳奇芳堪惜。何事寿阳无处觅，吹入谁家横笛。

   卷894_13 【杨柳枝（即柳枝）】顾夐
秋夜香闺思寂寥，漏迢迢。鸳帏罗幌麝烟销，烛光摇。
正忆玉郎游荡去，无寻处。更闻帘外雨潇潇，滴芭蕉。

   卷895_20 【秋夜月】尹鹗
三秋佳节，罥晴空，凝碎露，茱萸千结。菊蕊和烟轻撚，
酒浮金屑。征云雨，调丝竹，此时难辍。欢极、
一片艳歌声揭。
黄昏慵别，炷沉烟，熏绣被，翠帷同歇。醉并鸳鸯双枕，
暖偎春雪。语丁宁，情委曲，论心正切。夜深、
窗透数条斜月。

   卷896_4 【女冠子】李珣
星高月午，丹桂青松深处。醮坛开，金磬敲清露，
珠幢立翠苔。
步虚声缥缈，想像思徘徊。晓天归去路，指蓬莱。
春山夜静，愁闻洞天疏磬。玉堂虚，细雾垂珠佩，
轻烟曳翠裾。
对花情脉脉，望月步徐徐。刘阮今何处，绝来书。

   卷896_7 【浣溪沙】李珣
入夏偏宜澹薄妆，越罗衣褪郁金黄，翠钿檀注助容光。
相见无言还有恨，几回判却又思量，月窗香径梦悠飏。
晚出闲庭看海棠，风流学得内家妆，小钗横戴一枝芳。
镂玉梳斜云鬓腻，缕金衣透雪肌香，暗思何事立残阳。
访旧伤离欲断魂，无因重见玉楼人，六街微雨镂香尘。
早为不逢巫峡梦，那堪虚度锦江春，遇花倾酒莫辞频。
红藕花香到槛频，可堪闲忆似花人，旧欢如梦绝音尘。
翠叠画屏山隐隐，冷铺文簟水潾潾，断魂何处一蝉新。

   卷896_12 【河传】李珣
去去，何处，迢迢巴楚，山水相连。朝云暮雨，
依旧十二峰前，猿声到客船。
愁肠岂异丁香结，因离别，故国音书绝。想佳人花下。
对明月春风，恨应同。
春暮，微雨，送君南浦，愁敛双蛾。落花深处，
啼鸟似逐离歌，粉檀珠泪和。
临流更把同心结。情哽咽，后会何时节？不堪回首相望，
已隔汀洲，橹声幽。

   卷897_21 【风流子】孙光宪
茅舍槿篱溪曲，鸡犬自南自北。菰叶长，水葓开，
门外春波涨渌。听织，声促，轧轧鸣梭穿屋。
楼倚长衢欲暮，瞥见神仙伴侣。微傅粉，拢梳头，
隐映画帘开处。无语，无绪，慢曳罗裙归去。
金络玉衔嘶马，系向绿杨阴下。朱户掩，绣帘垂，
曲院水流花谢。欢罢，归也，犹在九衢深夜。

   卷898_10 【南歌子】张泌
柳色遮楼暗，桐花落砌香。画堂开处远风凉，
高卷水精帘额，衬斜阳。
岸柳拖烟绿，庭花照日红。数声蜀魄入帘栊，
惊断碧窗残梦，画屏空。
锦荐红鸂鶒，罗衣绣凤凰。绮疏飘雪北风狂，
帘幕尽垂无事，郁金香。

   卷898_17 【长相思】冯延巳
红满枝，绿满枝，宿雨厌厌睡起迟，闲庭花影移。
忆归期，数归期。梦见虽多相见稀，相逢知几时。

   卷898_34 【舞春风（一名瑞鹧鸪）】冯延巳
严妆才罢怨春风，粉墙画壁宋家东。蕙兰有恨枝尤绿，
桃李无言花自红。
燕燕巢儿罗幕卷，莺莺啼处凤楼空。少年薄幸知何处，
每夜归来春梦中。

   卷899_3 【木兰花】许岷
小庭日晚花零落，倚户无聊妆脸薄。宝筝金鸭任生尘，
绣画工夫全放却。
有时觑著同心结，万恨千愁无处说。当初不合尽饶伊，
赢得如今长恨别。
江南日暖芭蕉展，美人折得亲裁剪。书成小简寄情人，
临行更把轻轻撚。
其中撚破相思字，却恐郎疑踪不似。若还猜妾倩人书，
误了平生多少事。

   卷899_5 【一片子】无名氏
柳色青山映，梨花雪鸟藏。绿窗桃李下，闲坐叹春芳。

   卷899_8 【菩萨蛮】无名氏
牡丹含露真珠颗，美人折向庭前过。含笑问檀郎，
花强妾貌强。
檀郎故相恼，须道花枝好。一面发娇嗔，碎挪花打人。

   卷900_16 【汉宫春】吕岩
横笛声沉，倚危楼红日，江转天斜。黄尘边火澒洞，
何处吾家。胎禽怨夜，来乘风、玄露丹霞。先生笑、
飞空一剑，东风犹自天涯。
情知道山中好，早翠嚣含隐，瑶草新芽。青溪故人信断，
梦逐飙车。乾坤星火，归来了、煮石煎沙。回首处，
幅巾蒲帐，云边独是桃花。

   卷900_18 【句】伊用昌
暂游大庾，白鹤飞来谁共语？岭畔人家，曾见寒梅几度花。
春来春去，人在落花流水处。花满前蹊，藏尽神仙人不知。
（吕岩《求斋不得》，失注调名。无考）

   卷901_4 【采莲】杨师道
采莲江浦觅同心，日暮风生江水深。
莫言花重船应没，自解凌波不畏沉。

   卷901_19 【失题（景入理势）】王昌龄
桑叶下墟落，鹍鸡鸣渚田。物情每衰极，吾道方渊然。

   卷901_56 【句】温庭筠
沿涧水声喧户外，卷帘山色入窗来。（《山居》）
自有晚风推楚浪，不劳春色染湘烟。（《次洞庭南》）
卓氏垆前金线柳，隋家堤畔锦帆风。（《题池亭》）
门外白云何处雨，一条清涧绕溪流。（失题）

   卷902_8 【罢官后却归旧居】陈闰 
不归江畔久，旧业已凋残。露草虫丝湿，湖泥鸟迹干。 
买山开客舍，选竹作渔竿。何必劳州县，驱驰效一官。 

   卷902_11 【句】崔致远 
画角声中朝暮浪，青山影里古今人。（《登慈和山》。 
《东人诗话》云：崔文昌、侯致远入唐登第，以文章著名。 
题润州慈和寺，有画角云云之句。后鸡林贾客入唐购诗， 
有以此句书示者） 
烟低紫陌千行柳，日暮朱楼一曲歌。（《长安柳》） 
洛水波声新草树，嵩山云影旧楼台。（《留赠洛中友人》） 
云布长天龙势逸，风高秋月雁行齐。（《送舍弟严府》） 
风递莺声喧座上，日移花影倒林中。（《春日》） 
芳园醉散花盈袖，幽径吟归月在帷。（《成名后酬进 
士田仁义见赠》） 
极目远山烟外暮，伤心归棹月边迟。（《江上春怀》） 

   卷902_16 【春日】陆翚 
莺归树顶繁声转，雁去天边细影斜。
雨拂青青行处草，烟含灼灼望中花。

   卷902_26 【句】傅温 
霜坠中天衣觉冷，月临虚牖纸偏明。（《冬夜宿僧院》） 
春风暗剪庭前树，夜雨偷穿石上苔。（《山居》） 
曲水两行排雁齿，斜桥一道蹈龙鳞。（《溪桥》） 
山深野客如禅客，夜久松声似雨声。（《宿僧院》） 
花疑汉女啼妆泪，水似吴娃笑弄筝。（《访山居遇雨》） 

   卷902_35 【句】樊寔 
仍怜一夜春风急，开尽瑶池万树花。（《步虚词》） 

   卷902_40 【句】张野人 
铜街陌柳条条翠，金谷园花片片燃。（《上巳寓洛中》） 

   卷902_42 【句】虞构 
寒光乍退风犹切，春色新行柳未知。（《元日》） 

   卷902_45 【句】金云卿 
秋月夜闲闻案曲，金风吹落玉箫声。（《秦楼仙》） 

   卷902_48 【句】林逢 
白玉飞泉千仞雪，青松蔽日一林风。（《严大夫新开泉》） 

   卷902_54 【句】顾效古 
孤舟发处沙鸥起，明月落时江水寒。（送王逸人归海上） 

   卷902_64 【句】朴昂 
明主十征何谢病，烟霞不许作尧臣。（《寻太乙山人， 
路次云际寺》） 

   卷902_86 【句】奉蚌 
绿萝剪作三春柳，红锦裁成二月花。（《思故乡》） 
回目录

   卷903_4 【石上阁】无名氏 
水石引我去，南湖复东壑。不厌随竹阴，来登石上阁。 
磴道通石门，欹崖断如凿。飞梁架峰头，夭矫虹霓若。 
下视竹木杪，仰见悬泉落。水声兼松吹，音响参众乐。 
时时为雾雨，飘洒湿帘箔。吾欲弃簪缨，于兹守寂寞。 

   卷903_11 【湖下溪】无名氏 
湖水下为溪，溪小趣更幽。窈窕林中回，清冷石上流。 
掩映成碧潭，游戏见白鸥。岸傍古树根，往往疑潜虬。 
野情随所适，世事何沉浮。 

   卷903_23 【同前（崔十娘）】张鷟 
梅蹊命道士，桃涧伫神仙。旧鱼成大剑，新龟类小钱。 
水湄唯见柳，池曲且生莲。欲知赏心处，桃花落眼前。 

   卷903_32 【赠十娘（张文成）】张鷟 
人去悠悠隔两天，未审迢迢度几年。
纵使身游万里外，终归意在十娘边。
